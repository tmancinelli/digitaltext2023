Gabriele D'Annunzio
Giovanni Episcopo
A Matilde Serao.
Illustre signora, mia cara amica, questo piccolo libro
che io vi dedico non ha per me importanza di arte; ma è
un semplice documento letterario publicato a indicare
il primo sforzo istintivo di un artefice inquieto verso
una finale rinnovazione.
Fu scritto a Roma nel gennaio del 1891, dopo quindici
mesi di completo riposo intellettuale trascorsi in gran
parte fra ozii torpidi ed esercizii violenti dentro una caserma di cavalleria. La persona di Giovanni Episcopo
era già stata da me osservata e studiata con intensa curiosità, due anni innanzi. Il filosofo Angelo Conti l'aveva conosciuta per la prima volta nel gabinetto d'un medico, all'ospedale di San Giacomo. Io, quel nobile filosofo e il pittore simbolico Marius de Maria avevamo
poi frequentato una mortuaria taverna della via Alessandrina per incontrarci col doloroso bevitore. Alcune
circostanze bizzarre avevano favorito il nostro studio.
(Angelo Conti appunto aveva provveduto la siringa e la
morfina pel povero Battista!) Ma il raro materiale, raccolto con la maggior possibile esattezza, era rimasto
grezzo in alcune pagine di note.
Voi, così costante e così fiera lavoratrice, non conoscete forse i gravi turbamenti che porta nella conscienza dell'artefice una lunga interruzione del lavoro. Uscito dalla servitù militare, io durai fatica a riprendere le
antiche consuetudini dello spirito, ad acquistare una
5
nozione precisa del mio nuovo stato interiore, a raccogliermi, quasi direi a ripossedermi. Compresi allora
come sia profonda e inevitabile su noi l'azione pur degli
estranei da cui tante diversità ci separano, e come sia
più difficile preservare la nostra persona morale che il
nostro corpo dai rudi contatti delle moltitudini per mezzo a cui viviamo o passiamo. Nulla, mia cara amica,
nulla di quanto crediamo nostro ci appartiene.
Il cavalleggere abituato a restare in sella dieci ore di
séguito e a sciabolare in corsa il vento aveva una specie di ripugnanza fisica contro l'immobilità della sedia,
contro l'irritante esercizio della scrittura. Alcune settimane plumbee passarono su un malessere indefinibile
nel quale spuntavano e si dissolvevano di continuo piccole energie fatue, come le piccole bolle nell'acqua
mantenuta in un bollore leggero ma costante da un lento fuoco.
Mi pareva che tutte le mie facoltà di scrittore si fossero oscurate, indebolite, disperse. Mi sentivo in certe ore
così profondamente distaccato dall'Arte, così estraneo
al mondo ideale in cui un tempo avevo vissuto, così arido, che nessuna instigazione valeva a scuotermi dall'inerzia pesante e triste in cui mi distendevo. Qualunque
tentativo riescì vano: nessuna lettura valse a fecondarmi. Le pagine predilette, che un tempo avevano provocato nel mio cervello le più alte ebrezze, ora mi lasciavano freddo. Di tutta la mia opera passata provavo
quasi disgusto, come d'una compagine senza vitalità, la
6
quale non avesse più alcun legame col mio spirito e
pure mi premesse d'un intollerabile peso. Certi brani di
stile, in qualche mio libro di prosa, mi facevano ira e
vergogna. Mi parevano vacue e false le più lucide forme verbali in cui m'ero compiaciuto.
Mai artefice ripudiò la sua opera passata con maggior
sincerità di disdegno, pur non avendo ancóra in sé l'agitazione dell'opera futura né la conscienza del nuovo
potere.
Ma in noi esseri d'intelletto un lavorio occulto si compie, le cui fasi lente non sono percettibili talvolta neppure in parte dai più vigili e dai più perspicaci. Se sul
nostro intelletto pende di continuo la minaccia spaventevole o d'una improvvisa lesione o d'una progressiva
degenerazione degli organi, in compenso questi medesimi fragili mutevoli organi sono mossi al servizio dell'Arte da attività misteriose e prodigiose che a poco a
poco elaborano la materia quasi amorfa ricevuta dall'esterno e la riducono a una forma e a una vita superiori.
E l'una e l'altra possibilità, la tragica e la felice, hanno
comune il campo oscuro ed immensurabile della nostra
inconscienza bruta.
Una sera di gennaio, stando solo in una grande stanza
un poco lugubre, io sfogliavo alcune raccolte di note:
materiale narrativo in parte già adoperato e in parte
ancóra vergine. Una singolare inquietudine mi teneva.
Se bene io fossi occupato alla lettura, la mia sensibilità
era straordinariamente vigilante nel silenzio; e io potei
7
osservare, nel corso della lettura, che il mio cervello
aveva una facilità insolita alla formazione e alla associazione delle imagini più diverse. Non era quella la
prima volta che accadeva in me il fenomeno, ma mi pareva che mai avesse raggiunto un tal grado d'intensità.
Incominciavo a vedere, in sensazione visiva reale, le
apparenze imaginate. E l'inquietudine si faceva, di minuto in minuto, più forte.
Quando lessi sul frontespizio di un fascicolo il nome di
Giovanni Episcopo, in un attimo, come nel bagliore
d'un lampo, vidi la figura dell'uomo: non la figura corporea soltanto ma quella morale, prima di aver sotto gli
occhi le note, per non so qual comprensiva intuizione
che non mi parve promossa soltanto dal risveglio repentino d'uno strato della memoria ma dal segreto concorso di elementi psichici non riconoscibili ad alcun
lume d'analisi immediata.
Allora quell'uomo dolce e miserabile, quel Christus patiens, si mise a vivere (innanzi a me? dentro di me?)
d'una vita così profonda che la mia vita stessa ne restò
quasi assorbita.
Mai, signora, mai da creatura terrestre avevo ricevuta
una più violenta commozione. Mai avevo assistito a un
più alto e più spontaneo miracolo dell'intelligenza: alla
perfetta ricostituzione d'un essere vitale nello spirito di
un artefice repentinamente invaso dalla forza creatrice.
Mai Giovanni Episcopo era stato più vivo.
E con lui Giulio Wanzer, Ginevra, Ciro, il vecchio, re8
spiravano, palpitavano: avevano i loro sguardi, i loro
gesti, le loro voci, un odore umano, qualche cosa di miserevolmente umano che doveva rendere indimenticabili i loro aspetti. E ciascun episodio del dramma doveva
aver la potenza di suscitare un brivido non somigliante
ad alcun altro. E quella corsa del padre e del figlio,
sotto il sole feroce, nel silenzio, nel deserto, a traverso i
terreni ingombri di macerie, fra le pozze di calce abbacinanti; e quel loro entrare nella casa muta, luminosa e
vacua; e quell'aspettazione misurata mortalmente dai
palpiti delle loro arterie; e il grido selvaggio, e il fanciullo avviticchiato al gran corpo di quel bruto, e i colpi di coltello in quella schiena possente, e lo schianto, e
il gorgoglio del sangue; e l'agonia di Ciro, in quella
stanza, nel crepuscolo, al conspetto dell'ucciso; e poi,
nell'ore che seguirono, il padre solo con quei due cadaveri... Ah, mia cara amica, perché ebbi una sì fiera visione e feci una sì debole opera? Perché su la pagina
quel gran tutto di forza si attenuò e si spense?
La mattina dopo, mi misi al lavoro. Lavorai con una
strana energia, per alcuni giorni, senza altra interruzione che quella del sonno e dei pasti. E avevo sempre
d'innanzi agli occhi viva, specialmente nella notte, la figura di Giovanni.
Ecco, mia cara amica, la genesi di questo piccolo libro che io vi dedico. Penso che troverete qui i primi
elementi di una rinnovazione proseguita poi nell'Innocente con più rigore di metodo, esattezza di analisi,
9
semplicità di stile.
Tutto il metodo sta in questa formula schietta: - Bisogna studiare gli uomini e le cose DIRETTAMENTE,
senza transposizione alcuna.
Ma chi vorrà studiare? Quanti ancóra in Italia intendono il significato di un tal verbo? Quanti sentono la
necessità di rinnovarsi? Quanti hanno fede nella loro
forza e sicurezza nella loro sincerità?
Pure, non mai come oggi fu imperioso il dilemma: - O
rinnovarsi o morire.
A voi, signora, a voi che ricercando il meglio date in
Italia l'esempio di una operosità così virile, dedico dunque un documento publicato a indicare il primo sforzo
istintivo di un artefice inquieto; il quale tanto è appassionato dell'Arte che non può rassegnarsi a morire.
G. d'A.
Napoli: nell'Epifania del 1892.
10
Ego autem sum vermis, et non homo;
opprobrium hominum, et abjecto
plebis. Omnes videntes me, derisunt me...
PSALM, XXI, 7,8.
Judica me secundum justitiam tuam.
PSALM, XXXIV, 24.
Dunque, voi volete sapere... Che cosa volete sapere, signore? Che cosa vi debbo dire? Che cosa? - Ah, tutto!
Bisognerà dunque che io vi racconti tutto, fin dal principio.
Tutto, fin dal principio! Come farò? Io non so più nulla; non mi ricordo più di nulla, veramente. Come farò,
signore? Come farò?
Oh Dio! Ecco... - Aspettate, vi prego, aspettate. Abbiate pazienza. Abbiate un poco di pazienza; perché io non
so parlare. Se pure mi ricorderò di qualche cosa, non ve
la saprò raccontare. Quando ero tra gli uomini, ero taciturno. Ero taciturno, anche dopo che avevo bevuto: sempre.
No, non sempre. Con lui, parlavo; soltanto con lu i.
Certe sere d'estate, fuori di porta, o nelle piazze, nei
giardini publici... Metteva il suo braccio sotto il mio,
11
quel povero braccio scarno, così esile che quasi non lo
sentivo. E andavamo insieme, ragionando.
Undici anni - pensate, signore - aveva soli undici anni;
e ragionava come un uomo, era triste come un uomo.
Pareva che sapesse già tutta la vita, che soffrisse tutte le
sofferenze. La sua bocca conosceva già le parole amare,
quelle che fanno tanto male e che non si dimenticano!
Chi dimentica qualche cosa? Chi?
Io vi dicevo: non so più nulla, non mi ricordo più nulla... Oh, non è vero.
Mi ricordo di tutto, di tutto, di tutto. Capite? Mi ricordo delle sue parole, dei suoi gesti, dei suoi sguardi, delle
sue lacrime, dei suoi sospiri, dei suoi gridi, d'ogni atto
della sua esistenza, dall'ora che è nato all'ora che è morto.
È morto. Sono già sedici giorni che è morto. E io vivo
ancóra! Ma io debbo morire; quanto più presto è possibile, io debbo morire. Il mio figliuolo vuole che io vada.
Tutte le notti viene, si siede, mi guarda. È scalzo, povero Ciro! Bisogna che io stia con gli orecchi tesi per accorgermi del suo passo. Continuamente, da che si fa
buio, sto in ascolto; continuamente. Quando mette il
piede su la soglia, è come se lo mettesse sul mio cuore;
ma piano piano, senza farmi male, oh, tanto leggero...
Povera anima!
È scalzo, ora, tutte le notti. Ma, credetemi, mai mai
nella sua vita, mai è andato scalzo. Ve lo giuro: mai.
Vi dirò una cosa. State bene attento. Se vi morisse una
12
persona cara, fate che nella cassa non le manchi nulla.
Vestitela voi, se potete, con le vostre mani. Vestitela tutta quanta, minutamente, come se dovesse rivivere, levarsi, uscire. Nulla deve mancare a chi se ne va dal
mondo; nulla. Ricordatevene.
Ecco, guardate queste scarpette. - Avete figliuoli?
No. Ebbene, voi non potete sapere, voi non potete intendere che cosa sieno per me queste due scarpette logore
che hanno contenuto i suoi piedi, che hanno conservata
la forma dei suoi piedi. Io non saprò dirvelo mai, nessun
padre ve lo saprà mai dire; nessuno.
In quel momento, quando entrarono nella stanza, quando vennero per portarmi via, tutti i suoi abiti non erano
là, su la sedia, accanto al letto? Perché io non cercai altro che le scarpe, ansiosamente, sotto il letto, sentendomi scoppiare il cuore al pensiero di non trovarle; e le nascosi, come se dentro ci fosse rimasto un poco della sua
vita? Ah, voi non potete intendere.
Certe mattine fredde, d'inverno, all'ora della scuola...
Soffriva di geloni, povero bambino! D'inverno aveva i
piedi tutti piagati, sanguinanti. Io gli mettevo le calze, io
gli mettevo le scarpe. Sapevo fare tanto bene. Poi, nell'allacciare, chino a terra, sentivo che le sue mani appoggiate su le mie spalle tremavano già di freddo. E io mi
indugiavo... Voi non potete intendere.
Allora, quando morì, era questo l'unico paio; questo
che vedete. E io glielo tolsi. E, certo, egli fu seppellito
così, come un poverello. Chi gli voleva bene, fuori che
13
il padre?
Ora, tutte le sere, io prendo queste due scarpette e le
poso l'una accanto all'altra, su la soglia, per lui. S'egli le
vedesse, passando? Le vede forse, ma non le tocca. Sa
forse che io diventerei pazzo, se la mattina non le ritrovassi là, al loro posto, l'una accanto all'altra...
Mi credete pazzo? Ah, no? Mi pareva di leggere ne'
vostri occhi... No, signore; non sono ancóra pazzo. Questo che vi racconto, è vero. Tutto è vero. I morti ritornano.
Ritorna anche l'altro, qualche volta. Orribile! Oh, oh,
oh, orribile!
Vedete: intere notti ho tremato così, ho battuto i denti,
senza potermi frenare; ho creduto che per il terrore mi si
staccassero le ossa, alle giunture; ho sentito i capelli su
la fronte come aghi, sino alla mattina, duri, diritti. Non
ho tutti i capelli bianchi? Dite: non sono bianchi?
Grazie, signore. Vedete: non tremo più. Sono malato,
molto malato. Quanti giorni di vita mi dareste ancóra, a
giudicarmi dall'aspetto? Voi lo sapete: io debbo morire,
quanto più presto è possibile.
Ma sì, sì, ecco, sono calmo, perfettamente calmo. Vi
racconterò tutto, fin dal principio, come vorrete: tutto,
per ordine. La ragione non m'ha abbandonato ancóra.
Credetemi.
Ecco, dunque. Fu in una casa dei quartieri nuovi; in
una specie di pensione privata, dodici o tredici anni fa.
Eravamo una ventina d'impiegati, tra vecchi e giovani.
14
Andavamo là a desinare, la sera, insieme, a una stessa
ora, a una stessa tavola. Ci conoscevamo tutti, più o
meno, benché non fossimo tutti dello stesso ufficio. Là
conobbi Wanzer, Giulio Wanzer, dodici o tredici anni
fa.
Voi... vedeste... il cadavere? - Non vi parve che ci fosse qualche cosa di straordinario in quel viso, negli occhi? - Ah, ma gli occhi erano chiusi... Non tutt'e due,
però; non tutt'e due. Io lo so. Debbo morire, almeno per
levarmi dalle dita l'impressione di quella palpebra che
resisteva... La sento, la sento, qui, sempre; come se mi si
fosse attaccata qui un poco di quella pelle. Guardate.
Questa non è una mano che ha già incominciato a morire? Guardatela.
Sì; è vero. Non bisogna pensarci. Perdonatemi. Ora andrò dritto alla fine. Dove eravamo rimasti? Avevo incominciato tanto bene; e, sùbito, mi sono smarrito! Deve
essere l'effetto del digiuno; non altro, certo, non altro.
Da quasi due giorni non prendo nulla.
Prima, mi ricordo, quando ero a stomaco vuoto, avevo
una specie di delirio leggero, tanto strano. Pareva che
vaneggiassi: vedevo delle cose...
Ah, eccomi. Avete ragione. Dicevo dunque che là conobbi Wanzer.
Dominava tutti, là dentro; soverchiava tutti; non soffriva contradizioni. Alzava sempre la voce; qualche volta,
le mani. Non passava sera, quasi, ch'egli non avesse un
15
alterco. Era odiato e temuto, là dentro, come un tiranno.
Tutti parlavano male di lui, mormoravano, congiuravano; a pena egli appariva, anche i più rabbiosi tacevano. I
più timidi gli sorridevano, lo accarezzavano. Che aveva
quell'uomo?
Io non so. A tavola, gli stavo quasi di contro. Non volendo, gli tenevo gli occhi addosso, continuamente. Provavo una sensazione strana, che io non vi so esprimere:
un misto di repulsione e di attrazione, indefinibile. Era
qualche cosa come un fascino cattivo, assai cattivo, che
quell'uomo forte sanguigno e violento mandava verso di
me tanto debole, anche allora, e malaticcio, e irresoluto;
e, veramente, un poco vile.
Una sera, su la fine del desinare, sorse una discussione
tra Wanzer e un certo Ingletti che stava di posto accanto
a me. Secondo il solito, Wanzer alzava la voce e s'adirava. Ingletti, forse reso audace dal vino, gli teneva testa.
Io rimanevo quasi immobile, con gli occhi fissi sul mio
piatto, non osando levarli; e lo stomaco mi s'era chiuso,
orribilmente. Partì qualche parola ingiuriosa. D'un tratto, Wanzer afferrò un bicchiere e lo scagliò contro l'avversario. Il colpo fallì; e il bicchiere venne a spezzarsi
su la mia fronte, qui, dove vedete la cicatrice.
Come mi sentii per la faccia il sangue caldo, persi la
conoscenza. Quando la ripresi, avevo già il capo fasciato. Wanzer era là, con un'aria dolente; mi disse qualche
parola di scusa. Mi riaccompagnò a casa, col dottore;
assistette alla seconda medicatura; volle rimanere nella
16
mia stanza fino a tardi. La mattina dopo, tornò. Tornò
spesso. E incominciò allora la mia schiavitù.
Io non potevo avere verso di lui altra attitudine che
quella di un cane impaurito. Quando entrava nella mia
stanza, egli pareva il padrone. Apriva i miei cassetti, si
pettinava col mio pettine, si lavava le mani nella mia catinella, fumava nella mia pipa, frugava tra le mie carte,
leggeva le mie lettere, portava via gli oggetti che gli piacevano. Di giorno in giorno, la sua prepotenza diveniva
più incalzante, e di giorno in giorno la mia anima si avviliva, si rimpiccioliva. Non ebbi più volontà. Mi sottomisi pienamente, senza proteste. Colui mi levò ogni senso di dignità umana, così, d'un tratto, con la stessa facilità con cui mi avrebbe strappato un capello.
E io non ero istupidito, no. Avevo conscienza di tutto
ciò che facevo, una conscienza lucidissima di tutto: della mia debolezza e della mia abiezione; e specialmente,
dell'impossibilità assoluta, in cui ero, di sottrarmi al potere di quell'uomo.
Io non vi so definire, per esempio, il sentimento profondo e oscuro che mi veniva dalla cicatrice. E non vi so
spiegare il gran turbamento che m'invase, quando, un
giorno, il mio carnefice mi prese la testa fra le mani per
guardare questa cicatrice che era ancóra tenera e tutta
accesa; e sopra ci passò le dita più volte; e poi disse:
- È chiusa perfettamente. Fra un mese non si vedrà più
nulla. Puoi ringraziare Iddio.
Mi parve in vece, da quel minuto, di avere in fronte
17
non una cicatrice ma un bollo servile, un segno vergognoso e visibilissimo, per tutta l'esistenza.
Io lo seguii dovunque egli volle; lo aspettai per ore intere su la strada, davanti a una porta; vegliai le notti a ricopiare per lui le carte del suo ufficio; andai a portare le
sue lettere da un capo all'altro di Roma; cento volte, salii le scale del Monte di Pietà, corsi di usuraio in usuraio, trafelato, per trovargli una somma che lo doveva salvare; cento volte, rimasi dietro la sua sedia, in una bisca,
fino all'alba, morto di stanchezza e di nausea, tenuto desto dagli scoppii delle sue bestemmie e dal fumo acre
che mi mordeva la gola; ed egli s'impazientiva della mia
tosse, e m'accusava della sua sfortuna; e poi, se aveva
perduto, uscendo, per i vicoli deserti, in mezzo alla nebbia, mi trascinava come uno straccio, gesticolando e imprecando, finché non sorgeva a una svolta un'ombra che
ci offriva l'acquavite.
Ah, signore, chi saprà svelarmi questo mistero, prima
ch'io muoia? Ci sono dunque su la terra uomini che, incontrando altri uomini, possono farne quel che vogliono, possono farli schiavi? Si può dunque togliere a uno
la volontà come gli si può togliere di tra le dita un filo di
paglia? Si può fare questo, signore? Ma perché?
Davanti al mio carnefice, non ho mai potuto volere. E
pure avevo l'intelligenza; e pure avevo il cervello pieno
di pensieri; e avevo letto molti libri, e sapevo molte
cose, e comprendevo molte cose. Una cosa, una cosa,
sopra tutte, comprendevo: - che io ero perduto, irremis18
sibilmente. Avevo di continuo, in fondo a me, uno sbigottimento, un tremore; e, da quella sera della ferita,
m'era rimasta la paura del sangue, la visione del sangue.
Le cronache dei giornali mi turbavano, mi toglievano il
sonno. Certe notti, quando rientrando con Wanzer passavo per un andito buio, per una scala buia, e i fiammiferi stentavano ad accendersi, mi sentivo un brivido nella schiena e i capelli cominciavano a diventarmi sensibili. Il mio pensiero fisso era che, una notte o l'altra, colui
mi avrebbe trucidato.
Non fu così. Fu, in vece, quel che non poteva essere.
Io pensavo: - morire per quelle mani, una notte, atrocemente, - ecco il mio destino, sicuro. In vece...
Ma ascoltatemi. Se, quella sera, Wanzer non fosse venuto a cercare nella stanza di Ciro; se io non avessi veduto sul tavolo il coltello; se qualcuno non fosse entrato
dentro di me, all'improvviso, per darmi quel terribile
impeto; se...
Ah, è vero. Avete ragione. Siamo ancóra al principio e
io vi parlo della fine! Voi non potrete capire se prima io
non vi racconterò tutto. E pure, sono già stanco; mi confondo già. Non ho più nulla da dire, signore. Ho la testa
leggera leggera, come una vescica piena d'aria. Non ho
più nulla da dire: Amen, amen.
Ecco, è passato. Basta. Grazie. Voi siete molto buono;
avete pietà di me. Nessuno ha mai avuto pietà di me, su
la terra.
19
Mi sento meglio; posso seguitare. Vi dirò di lei, di Ginevra.
Dopo il fatto del bicchiere, alcuni dei nostri compagni
abbandonarono la pensione, altri dichiararono che sarebbero rimasti se fosse stato escluso Giulio Wanzer.
Così Wanzer ebbe, là, dalla padrona di casa una specie
di congedo. Dopo avere strepitato contro tutti, secondo
il solito, si ritirò. E quando io fui in grado di uscire, egli
volle condurmi seco; pretese che io lo seguissi.
Per molto tempo, andammo vagando di trattoria in trattoria, svogliatamente. Nulla era più triste, per me, di
quell'ora che per gli altri affaticati è un sollievo e qualche volta un oblio. Mangiavo a pena, sforzandomi, provando un disgusto crescente nell'udire il romore che facevano le mascelle del mio commensale: mascelle da
mastino, formidabili, che avrebbero stritolato l'acciaio.
E a poco a poco incominciava ad accendersi in me la
sete, quella sete che, una volta accesa, dura fino alla
morte.
Ma una sera Wanzer mi lasciò libero. E il giorno dopo
mi annunziò di avere scoperto un luogo piacevolissimo,
dove egli voleva sùbito condurmi.
- Ho trovato. Vedrai. Sarai contento.
La nuova pensione, in fatti, era forse migliore dell'antica. Le condizioni mi convenivano. C'erano là alcuni de'
miei compagni d'ufficio. Parecchi altri, anche, non m'erano ignoti. Rimasi. Né avrei potuto, voi lo sapete, non
rimanere.
20
Quella prima sera, come fu portata la minestra in tavola, due o tre insieme domandarono, con una vivacità singolare:
- E Ginevra? Dov'è Ginevra?
Fu risposto che Ginevra era malata. Allora tutti s'informarono della malattia, tutti mostrarono un gran rincrescimento. Ma si trattava di cosa leggera. Nella conversazione, il nome della assente passò su tutte le bocche,
proferito in mezzo a frasi ambigue che tradivano un desiderio sensuale da cui tutti quegli uomini, vecchi e giovani, erano turbati. Io cercavo di cogliere quelle parole
da un capo all'altro della tavola. Un giovine libertino, di
contro a me, parlò della bocca di Ginevra, a lungo, accalorandosi; e guardava me, nel parlare, perché io l'ascoltavo con un'attenzione straordinaria. Mi ricordo che allora mi si formò nell'imaginazione la figura dell'assente,
poco diversa da quella che in realtà poi vidi. Mi ricordo
sempre del gesto espressivo che fece Wanzer e dell'atteggiamento, quasi direi d'ingordigia, che presero le sue
labbra nel pronunziare una frase oscena in dialetto. E mi
ricordo che, uscendo di là, io già mi sentivo addosso il
contagio del desiderio per quella donna non veduta, e
una leggera inquietudine, una certa esaltazione molto
strana, quasi profetica.
Uscimmo di là insieme, io, Wanzer e un amico di
Wanzer, un tal Doberti, quello stesso che aveva parlato
della bocca. Camminando, i due seguitavano a discorrere di voluttà grossolane; e si fermavano di tratto in tratto
21
per prolungare le risa. Io rimanevo un poco indietro.
Una malinconia quasi affannosa, un'abondanza di cose
oscure e confuse mi gonfiava il cuore già tanto avvilito
e stretto.
Ancóra, dopo circa dodici anni, io mi ricordo di quella
sera. Non ho dimenticato nulla; neppure la particolarità
più insignificante. Io so ora, come sentii allora, che in
quella sera fu decisa la mia sorte. Da chi mi veniva dunque l'avviso?
È possibile? È possibile? Un semplice nome di donna,
tre sillabe sonore aprono d'innanzi a voi un abisso inevitabile, che voi vedete, che voi sapete inevitabile. È possibile questo?
Presentimento, chiaroveggenza, vista interiore... Parole! Parole! Io ho letto nei libri. Non è così, non è così.
Vi siete mai guardato dentro? Avete mai sorvegliata la
vostra anima?
Voi soffrite. La vostra sofferenza vi pare nuova, non
mai provata? Voi gioite. La vostra gioia vi pare nuova,
non mai provata? Errore, illusione. Tutto è stato provato, tutto è accaduto. La vostra anima si compone di mille, di centomila frammenti d'anime che hanno vissuta
tutta la vita, che hanno prodotto tutti i fenomeni ed hanno assistito a tutti i fenomeni. Capite dove voglio giungere? Ascoltatemi bene, perché questa che vi dico è la
verità; la verità scoperta da uno che ha passato anni ed
anni a guardare dentro di sé continuamente, solo in mezzo agli uomini, solo. Ascoltatemi bene, perché questa è
22
una verità assai più importante dei fatti che volete conoscere. Quando...
Un'altra volta? Domani? Perché domani? Non volete
dunque che io vi spieghi il mio pensiero?
Ah, i fatti, i fatti, sempre i fatti! - I fatti non sono nulla,
non significano nulla. C'è qualche cosa al mondo, signore, che vale assai più.
Ebbene: un altro enigma. Perché Ginevra in realtà somigliava quasi fedelmente alla figura che m'era balenata
dentro? Lasciamo stare. - Dopo tre o quattro giorni d'assenza, ella rientrò nella sala portando una zuppiera che
le velava di fumo la faccia.
Sì, signore: era una cameriera, serviva una mensa d'impiegati.
L'avete vista? L'avete conosciuta? Le avete parlato? Ed
ella vi ha parlato? Anche voi, certo, avete provato quel
turbamento improvviso ed inesplicabile, se ella vi ha
toccato una mano.
Tutti gli uomini l'hanno desiderata, tutti la desiderano,
la vogliono; la vorranno ancóra. Wanzer è morto; ella
avrà ancóra un amante, cento amanti, finché non sarà
vecchia, finché non le cadranno di bocca i denti. Quando ella passava per la via, il principe nella sua carrozza
si voltava indietro, il pezzente si fermava a guardarla. In
tutti gli occhi ho sorpreso lo stesso lampo, ho letto lo
stesso pensiero.
Ed è mutata, molto mutata. Allora aveva vent'anni. Mi
23
sono sforzato sempre inutilmente di rivederla, dentro di
me, tale quale la vidi la prima volta. Là sta il segreto.
Non avete mai notato questo? Un uomo, un animale,
una pianta, una qualunque cosa vi dà il suo vero aspetto
una volta sola, ossia nel momento fugace della prima
percezione. È come se vi desse la sua verginità. Sùbito
dopo, non è più quella; è un'altra cosa. La vostra anima,
i vostri nervi la trasformano, la falsano, la oscurano. Addio.
Ebbene, io ho sempre invidiato l'uomo che vedeva per
la prima volta quella creatura. M'intendete? Forse no,
non m'intendete. Voi pensate che io vaneggio, che mi
confondo e che mi contraddico. È inutile. Lasciamo stare. Torniamo ai fatti.
...Una stanza illuminata dal gas, troppo calda, d'un calore arido, che dissecca la pelle; e l'odore e il vapore
delle vivande; e un romore confuso di voci, e su tutte le
voci quella aspra di Wanzer, che rende cruda ogni parola. Poi, di tratto in tratto, una interruzione, un silenzio
che mi sembra spaventevole. E una mano mi sfiora,
prende il piatto davanti a me, ne posa un altro; mi suscita un brivido, come se mi accarezzasse. Tutti, intorno
alla tavola, successivamente, provano il medesimo brivido: visibile. E il calore diviene soffocante; gli orecchi
si accendono, gli occhi luccicano. Un'espressione bassa,
quasi bestiale, appare nelle facce di quegli uomini che
hanno mangiato e bevuto, che hanno raggiunto l'unico
scopo della loro vita quotidiana. L'emanazione della
24
loro impurità mi ferisce così acutamente che io credo di
venir meno. Mi raccolgo nella mia sedia, ritiro i gomiti
per aumentare la distanza tra me e i miei vicini. Una
voce grida, tra lo schiamazzo:
- Episcopo ha i dolori di ventre.
Un'altra grida:
- No; Episcopo è in sentimento. Non avete veduto che
viso fa quando Ginevra gli muta il piatto?
Io tento di ridere. Alzo gli occhi, e incontro quelli di
Ginevra fissi su di me con un'espressione ambigua.
Ella esce dalla stanza. Allora Filippo Doberti fa una
proposta buffonesca.
- Cari miei, non c'è altro scioglimento che questo. Uno
di noi la sposa... per conto degli altri.
Non dice precisamente così. Dice la parola brutale; indica l'atto, la funzione degli altri.
- Ai vóti! Ai vóti! Bisogna eleggere il marito.
Wanzer grida:
- Episcopo!
- Ditta Episcopo e C.
Lo schiamazzo cresce. Rientra Ginevra, che forse ha
udito. Sorride, d'un sorriso calmo e sicuro, che la fa
sembrare intangibile.
Wanzer grida:
- Episcopo, fa la tua domanda.
Due altri, con gravità studiata, si avanzano e domandano in mio nome a Ginevra la mano.
Ella risponde, con il solito sorriso:
25
- Ci penserò.
E di nuovo io incontro il suo sguardo. E non so veramente se si tratta di me, se si parla di me, se io sono
quel tale Episcopo di cui si ride. E non riesco a imaginare l'espressione del mio viso...
Un sogno, un sogno. Tutto quel periodo della mia vita
è come un sogno. È impossibile che voi possiate comprendere o imaginare qual senso io avessi del mio essere
e qual conscienza degli atti che io andava compiendo.
Rivivevo, in sogno, una parte di vita già vissuta; assistevo alla ripetizione inevitabile d'una serie di avvenimenti
già avvenuti. Quando? Chi lo sa? Aggiungete che io non
era sicuro di essere io. Spesso mi pareva come di avere
smarrita la mia personalità; talvolta, di averne una artificiale. Che mistero, i nervi dell'uomo!
Abbrevio. Una sera, Ginevra si licenziò; disse che lasciava il servizio; che ci lasciava; disse che non si sentiva bene, che sarebbe andata a Tivoli, che sarebbe rimasta là qualche mese da sua sorella. Tutti, all'addio, le
diedero la mano. Ella ripeteva a tutti, sorridendo:
- A rivederci! A rivederci!
E a me, ridendo:
- Noi siamo promessi, signor Episcopo. Se ne ricordi.
Fu quella la prima volta ch'io la toccai; e fu quella la
prima volta ch'io la guardai negli occhi con l'intenzione
di penetrarla. Ella rimase per me un segreto.
La sera dopo, il pranzo fu quasi tetro. Tutti parevano
26
come delusi. Wanzer disse:
- E pure, l'idea di Doberti non era cattiva.
Alcuni, allora, si volsero a me e prolungarono stupidamente le derisioni.
La compagnia di quegli idioti mi diveniva insopportabile; ma io non cercai di allontanarmi. Seguitai a frequentar la casa dove, in mezzo alle ciarle e alle risa, potevo alimentare le mie imaginazioni oscure e dolci. Per
molte settimane, tra le peggiori angustie materiali, tra le
umiliazioni, le inquietudini e i terrori della mia vita
schiava, io provai tutte le angosce dell'amore più delicate e più violente. A ventotto anni, mi si schiudeva nell'anima all'improvviso una specie di adolescenza tardiva,
con tutti i languori, con tutte le tenerezze, con tutte le lacrime dell'adolescenza...
Ah, signore, imaginate questo miracolo in un essere
come il mio, già vecchio, inaridito, disseccato fino al
fondo. Imaginate un fiore impreveduto che spunti in
cima a uno stecco.
Un altro avvenimento, straordinario, inaspettato, mi
stupì e mi sconvolse. Già da alcuni giorni Wanzer mi
pareva più duro, più irascibile del solito. Aveva passato
le cinque o sei ultime notti in una bisca. Una mattina era
salito nella mia stanza livido come un cadavere, s'era
gittato su una sedia; due o tre volte aveva mostrato di
voler parlare; poi, d'un tratto, rinunziando, se n'era uscito, senza rivolgermi neppure una parola, senza rispondermi, senza guardarmi.
27
In quel giorno medesimo, non lo vidi più. A pranzo
non lo vidi. Il giorno seguente non lo vidi.
Eravamo a tavola, quando entrò un certo Questori, un
collega di Wanzer; e disse:
- Non sapete? Wanzer è fuggito.
Da principio, non compresi bene o non credetti; ma il
cuore mi saltò alla gola.
Alcuni domandarono:
- Che dici? Chi è fuggito?
- Wanzer, Giulio Wanzer.
Non so, veramente; quel che provai; ma certo quella
mia prima agitazione in gran parte fu di gioia. Feci uno
sforzo per contenermi. E udii allora tutti i risentimenti,
tutti i rancori, tutti gli odii repressi erompere contro
l'uomo che era stato il mio padrone.
- E tu? - mi gridò uno dei feroci. - E tu non parli? Non
eri il domestico di Wanzer, tu? Non gli hai portate le valigie alla stazione?
Un altro mi disse:
- Sei stato marcato in fronte da un ladro. Farai carriera.
E un altro:
- Al servizio di chi ti metti, ora? Passi alla questura?
Così m'insultavano, per il piacere di farmi male, perché mi sapevano vile.
Mi alzai, me ne andai. Me ne andai per le strade, vagando, alla ventura: libero, libero, libero al fine!
Era una notte di marzo, tutta serena, quasi tiepida. Salii
per le Quattro Fontane, voltai verso il Quirinale. Cerca28
vo i luoghi larghi; volevo bere in un solo respiro una
immensità d'aria, guardare le stelle, ascoltare il rumore
dell'acqua, fare qualche cosa di poetico, sognare un avvenire. Continuamente ripetevo dentro di me: - Libero,
libero; io sono un uomo libero. - Mi teneva una specie
di ebrezza. Non potevo ancóra riflettere, raccogliere i
miei pensieri, esaminare il mio stato. Mi venivano delle
voglie puerili. Avrei voluto compiere mille atti in una
volta per constatare la mia libertà. Passando d'innanzi a
un caffè, mi giunse un'ondata di musica e mi rimescolò
sino in fondo. Entrai a testa alta. Mi pareva di avere
un'aria fiera. Ordinai del cognac; feci lasciare la bottiglia sul tavolo, ne bevvi due o tre bicchierini.
Si soffocava, in quel caffè. L'atto del levarmi il cappello mi rammentò la cicatrice, mi risvegliò nella memoria
la frase crudele: - Sei marcato in fronte da un ladro.
Come mi pareva che tutti mi guardassero in fronte e notassero il segno, pensai: - Che crederanno? Crederanno
forse che sia una ferita ricevuta in duello. - E io, che non
mi sarei mai battuto, mi compiacqui in questo pensiero.
Se qualcuno fosse venuto a sedersi accanto a me e avesse attaccato discorso, io certo avrei trovato il modo di
raccontargli il duello. Ma non venne nessuno. Dopo
qualche tempo, venne un signore a prendersi la sedia
ch'era di contro a me, dall'altra parte del tavolo. Non mi
guardò, non mi chiese il permesso; non badò, nel tirarla,
se io ci poggiavo i piedi. Fu uno sgarbo; è vero?
Uscii, mi rimisi per le strade, alla ventura. L'ebrezza
29
cadde, d'un tratto. Mi sentii profondamente infelice,
senza sapere bene perché. A poco a poco, una inquietudine vaga spuntò da quello smarrimento; e l'inquietudine crebbe, si acuì, mi suggerì un pensiero: - Se egli fosse ancóra a Roma, nascosto? Se egli andasse in giro per
le strade, travestito? Se m'aspettasse, davanti alla porta,
per parlarmi? Se m'aspettasse, al buio, per le scale?
Ebbi paura; mi voltai due o tre volte indietro, per accertarmi di non essere seguìto; entrai in un altro caffè,
come in un rifugio.
Tardi, assai tardi, mi risolsi ad avviarmi verso la mia
casa. Tutte le apparenze, tutti i rumori m'erano causa di
sbigottimento. Un uomo disteso sul marciapiedi, nell'ombra, mi diede la visione di un cadavere. - Ah, perché
non si è ucciso? - pensai. - Perché non ha avuto il coraggio di uccidersi? E pure, era la sola cosa ch'egli doveva
fare. - M'accorsi allora che la notizia della morte, meglio che quella della fuga, mi avrebbe pacificato.
Dormii poco e d'un sonno inquieto. Ma la mattina, a
pena aperte le imposte, un senso di sollievo incominciò
di nuovo a diffondermisi per tutto l'essere: un senso particolare, che voi non potete comprendere, perché non
siete mai stato schiavo.
Ebbi, all'ufficio, minute informazioni su la fuga di
Wanzer. Si trattava d'irregolarità gravissime e d'una sottrazione di valori alla Tesoreria centrale, dov'egli era
impiegato da qualche anno. Era stato spiccato contro di
lui un mandato di cattura, ma senza effetto. Qualcuno
30
credeva di sapere ch'egli aveva potuto mettersi già in
salvo.
Allora, sicuramente libero, io non vissi che pel mio
amore, pel mio segreto. Mi pareva quasi di essere in
convalescenza; avevo del mio corpo un senso più leggero, meno increscioso; avevo una facilità quasi infantile
alle lacrime. Gli ultimi giorni di marzo, i primi giorni
d'aprile ebbero per me dolcezze e tristezze il cui solo ricordo, ora che muoio, mi consola dell'esser nato.
Per quel solo ricordo, signore, io perdono alla madre di
Ciro, alla donna che ci ha fatto tanto male. Voi non potete intendere, signore, che cosa sia, per un uomo indurito e pervertito dal patimento e dall'ingiustizia, la rivelazione della propria bontà nascosta, la scoperta d'una
vena di tenerezza nell'intimo della propria sostanza. Voi
non potete intendere; e forse neppur credere quel che
dico. Ebbene, io lo dico. In certi momenti, Dio mi perdoni, io ho sentito in me qualcosa di Gesù. Io sono stato
il più vile e il più buono degli uomini.
Via, lasciatemi piangere un poco. Vedete come scorrono le mie lacrime? In tanti anni di martirio ho imparato
a piangere così, senza singhiozzi, senza sospiri, per non
essere udito, per non affliggere la persona che mi amava, per non tediare la persona che mi faceva soffrire. Pochi, al mondo, sanno piangere così. Ebbene, signore,
questo almeno mi sia contato, nella vostra memoria. Direte, quando sarò morto, che il povero Giovanni Episcopo seppe almeno piangere in silenzio, tutta la sua vita.
31
Come fu che quella mattina di domenica (domenica
delle Palme) io mi trovai su la via di Tivoli, nel tramway? Veramente, ne ho un ricordo incerto. Fu un accesso di demenza? Fu l'atto di un sonnambulo? Veramente,
non so.
Andai verso l'ignoto, mi lasciai trascinare dall'ignoto.
Ancóra una volta, il senso della realtà mi sfuggiva. Mi
pareva d'essere circondato come d'un'atmosfera particolare che m'isolasse dal mondo esterno. E questa mia
sensazione era non soltanto visuale, ma cutanea. Io non
so esprimermi. La campagna, per esempio, la campagna
che attraversavo, mi pareva indefinitamente lontana, separata da me per un intervallo incalcolabile...
Come potreste voi rappresentarvi uno stato mentale
così straordinario? Quanto io vi descrivo deve sembrarvi necessariamente assurdo, inammissibile, innaturale.
Ebbene, pensate che io ho vissuto fino ad oggi in questi
disordini, in questi disturbi, in queste alterazioni, quasi
di continuo! Parestesie, disestesie... Mi hanno anche
detto i nomi dei miei mali. Nessuno però mi ha potuto
guarire. Sono rimasto per tutta la vita su l'orlo della pazzia, consapevole, come un uomo chinato su un abisso,
aspettando da un minuto all'altro la vertigine estrema, la
grande oscurità.
Voi che pensate? Perderò la ragione, prima di chiudere
gli occhi? C'è qualche segno nella mia faccia, in quello
che dico? Vi siete accorto di nulla? Rispondetemi since32
ramente, caro signore; rispondetemi.
E se non dovessi morire! Se dovessi sopravvivere a
lungo, in un manicomio, mentecatto!
No; vi confesso che non è questo il mio timore vero.
Voi sapete... che essi vengono, la notte, ambedue. Una
notte, sicuramente, Ciro si rincontrerà con l'altro: io lo
so, lo prevedo. E... allora? - Lo scoppio della furia, la
pazzia furiosa, nel buio... - Mio Dio, mio Dio! Questa
sarà la mia fine?
Allucinazione, sì; niente altro. Dite bene. Oh, sì, sì,
dite bene: basterà un lume perché io sia tranquillo, perché io dorma profondo; sì, sì, un lume, semplicemente
un lume. Grazie, caro signore.
Dov'eravamo? - Ah, già, a Tivoli.
...Un lezzo acuto d'acque sulfuree; e poi da per tutto,
intorno, olivi olivi, boschi di olivi; e in me la strana sensazione primitiva che si disperde a poco a poco quasi
nel vento della corsa. Discendo. La gente è per le vie; le
palme luccicano al sole: le campane suonano. Io so che
la incontrerò.
- Oh! signor Episcopo! Come qua?
È la voce di Ginevra; è Ginevra, con le mani tese, davanti a me sconvolto.
- Perché tanto pallido? È stato male?
Ella mi guarda e sorride, aspettando che io riesca a
parlare. È questa la donna che girava intorno alla tavola,
nella stanza piena di fumo, sotto la luce del gas? è possi33
bile che sia questa?
Io balbetto, in fine, qualche parola.
Ella insiste:
- Ma come qua? Che sorpresa!
- Qua per vederla.
- Dunque si ricorda che siamo promessi?
Ella ride e soggiunge:
- Ecco mia sorella. Venga con noi alla chiesa. Starà
con noi, oggi; non è vero? Farà il fidanzato. Dica di sì.
È gaia, loquace, piena di cose imprevedute, piena di
seduzioni nuove. È vestita semplicemente, senza pretesa, ma con grazia, quasi con eleganza. Mi domanda notizia degli amici.
- E quel Wanzer!
Ella ha saputo tutto da un giornale, per caso.
- Loro due erano molto amici. No?
Io non rispondo. Succede un breve silenzio; ed ella
pare pensierosa. Entriamo nella chiesa fiorita di palme
benedette. Ella s'inginocchia accanto alla sorella, ed
apre un libro di preghiere. Io, di dietro, in piedi, le guardo il collo; e la scoperta di un piccolo segno bruno mi
dà un fremito ineffabile. Nel momento medesimo, ella si
volge un poco e mi manda dall'angolo dell'occhio una
scintilla.
La memoria del passato è abolita, l'inquietudine del futuro è sopita. Non c'è che l'ora presente; non c'è su la
terra, per me, che quella donna. Senza di lei, non è più
possibile altro che morire.
34
Uscendo, senza parlare ella mi offre una palma. Io la
guardo, senza parlare; e mi sembra che per quello sguardo ella abbia tutto compreso. C'incamminiamo verso la
casa della sorella. Sono invitato a salire. Ginevra mi
dice, andando verso un balcone:
- Venga, venga un poco qui, a godere il sole.
Siamo sul balcone, l'uno accanto all'altra. Il sole c'investe; il rombo delle campane ci passa sul capo. Ella
dice piano, come parlando a sé stessa:
- Chi l'avrebbe mai pensato!
Il cuore mi si gonfia d'una tenerezza smisurata. Non
reggo più. Le domando, con una voce irriconoscibile:
- Siamo dunque promessi?
Ella tace, per un poco. Poi risponde, piano, arrossendo
a pena a pena, abbassando gli occhi:
- Vuole? Ebbene, sì, siamo.
Ci chiamano, di dentro. C'è il cognato; c'è qualche altro parente; ci sono le bambine. Io faccio, davvero, il fidanzato! A tavola, io e Ginevra siamo vicini. A un certo
punto ci prendiamo le mani, sotto la tovaglia; e io credo
di venir meno, tanto la voluttà mi pare acuta. Il cognato,
la sorella, i parenti, di tratto in tratto, mi guardano con
una curiosità mista di stupore.
- Ma come mai nessuno ne sapeva niente?
- Ma come mai tu, Ginevra, non ce ne avevi ancóra
detto niente?
Sorridiamo, imbarazzati, confusi, stupiti anche noi di
quel che va accadendo con la facilità e l'assurdità d'un
35
sogno...
Sì, assurdo, incredibile, ridicolo; sopra tutto, ridicolo.
Ma è accaduto, in questo mondo, tra un uomo e una
donna di questo mondo, tra me Giovanni Episcopo e la
vivente Ginevra Canale, così, per l'appunto come io ve
l'ho raccontato.
Ah, signore, voi potete ridere, se volete. Non mi offenderò.
La farsa tragica... Dov'è che ho letto questo? - Veramente, nulla di più ridicolo, nulla di più ignobile e nulla
di più atroce.
Io andai dalla madre, andai a casa della madre; in una
vecchia casa di via Montanara, su per certe scale strette
umide e sdrucciolevoli come quelle di una cisterna,
dove trapelava da uno spiraglio una luce dubbia, verdognola, quasi sepolcrale: indimenticabile. Ho tutto nella
memoria! Salendo, mi soffermavo quasi ad ogni gradino; perché mi pareva di perdere ad ogni momento l'equilibrio, come se posassi i piedi su un ghiaccio mobile.
Più salivo e più quella scala in quella luce mi pareva
fantastica, piena d'un mistero, d'un silenzio cupo, dove
venivano a morire certe voci lontanissime, incomprensibili. A un tratto, udii aprire una porta con violenza, nel
pianerottolo di sopra; e uno scoppio d'improperii urlati
da una voce feminile risonò per tutta la scala; e poi la
porta si richiuse con un gran colpo che fece tremare la
casa da cima a fondo. Anch'io tremai, intimidito; e rima36
si là, esitante. Un uomo scendeva a poco a poco, anzi
pareva strisciasse lungo il muro come una cosa floscia.
Brontolava e piagnucolava, sotto la falda d'un cappello
biancastro; ma quando mi urtò, levò il capo. E io intravidi un paio di occhiali scuri, di quelli cerchiati da una
rete, enormi, che sporgevano da una faccia rossastra
come un pezzo di carne cruda.
L'uomo, credendo di riconoscere in me qualcuno, chiamò:
- Pietro!
E mi afferrò un braccio, mettendomi in viso il suo fiato
vinoso. Ma s'accorse dello sbaglio e seguitò a discendere. Io allora ripresi a salire, macchinalmente; ed ero sicuro, non so perché, d'avere incontrato una persona della famiglia. Mi trovai davanti a una porta su cui lessi:
“Emilia Canale, sensala al Monte di Pietà, autorizzata
dalla R. Questura”. Per fermare l'ambascia dell'esitazione, feci uno sforzo e tirai la corda; ma, senza volere,
così forte che il campanello si mise a squillare furiosamente. Una voce irata rispose di dentro, la stessa voce
degli improperii; la porta s'aprì; e io, in preda a una specie di pànico, senza vedere, senza aspettare altro, dissi
ansando, mangiandomi le parole:
- Sono Episcopo, Giovanni Episcopo, l'impiegato...
Sono venuto, come già sa... per sua figlia... come già
sa... Mi scusi, mi scusi. Ho tirato troppo forte.
Ero davanti alla madre di Ginevra, a una donna ancóra
bella e florida, alla sensala, che portava una collana d'o37
ro, due grosse buccole d'oro, anelli d'oro in tutte le dita.
E facevo timidamente una domanda di matrimonio, - vi
ricordate? - la famosa domanda proposta da Filippo Doberti!
Ah, signore, voi potete ridere, se volete. Non mi offenderò.
Debbo raccontarvi tutto, minutamente, giorno per giorno, ora per ora? Volete tutte le piccole scene, tutti i piccoli fatti, tutta la vita mia di quel tempo, così bizzarra,
così insensata, così comica e miserevole, fino al grande
avvenimento? Volete ridere? Volete piangere? Io posso
dirvi tutto. Leggo nel mio passato come in un libro aperto. Questa gran chiarezza viene in chi è prossimo alla
sua fine.
Ma io mi stanco, sono debole. E voi, anche, dovete essere un poco stanco. È meglio abbreviare.
Abbrevio. Ottenni il consenso, facilmente.
La sensala pareva già informata del mio impiego, del
mio stipendio, della mia condizione. Ella aveva una
voce sonora, il gesto risoluto, uno sguardo maligno,
quasi rapace, che certe volte diventava carezzevole,
quasi lascivo, somigliando un poco a quello di Ginevra.
Quando mi parlava, in piedi, mi si avvicinava troppo, mi
toccava continuamente: ora mi dava una piccola spinta,
ora mi tirava per un bottone dell'abito, ora mi scoteva un
grano di polvere da una spalla, ora mi levava d'addosso
un capello, un filo. Era per me una inquietudine di tutti i
nervi, una tortura, quella manomessione continua da
38
parte di quella donna che avevo veduta più di una volta
alzare i pugni in viso al marito.
E il marito era proprio l'uomo della scala, l'uomo dagli
occhiali verdi, un povero idiota.
Aveva fatto il tipografo, quest'uomo. Una malattia degli occhi gli impediva ora di lavorare. E viveva a carico
della moglie, del figlio e della nuora, maltrattato da tutti,
martoriato, come un intruso. Aveva il vizio del vino, l'abitudine della ubriachezza, la sete, la terribile sete. Nessuno, a casa sua, gli dava un soldo per bere; ma certo,
per guadagnare un po' di denaro, egli doveva fare di nascosto, chi sa in quale strada, chi sa in quale bottega, chi
sa per quale gente, un piccolo mestiere ignobile, un servizio basso e facile, alla giornata. Quando gli si presentava l'occasione, metteva le unghie su la roba di casa e
correva a venderla, per poter bere, per potersi abbandonare alla sua passione irrefrenabile; e non lo tratteneva
la paura degli improperii e delle percosse. Almeno una
volta la settimana, la moglie lo scacciava, senza pietà.
Per due o tre giorni, egli non aveva il coraggio di tornare, di battere alla porta. Dove andava? Dove dormiva?
Come viveva?
Io gli piacqui, fin dal primo giorno, dal giorno che lo
conobbi. Mentre ero seduto e sostenevo le ciarle della
mia suocera futura, egli stava rivolto verso di me sorridente, con un sorriso continuo che gli faceva tremolare
il labbro inferiore un po' pendente, ma che non traspariva da quella specie di gabbie in cui erano rinchiusi i due
39
poveri occhi malati. Quando mi levai per andarmene,
egli disse a bassa voce, con un timore manifesto:
- Vengo fuori anch'io.
Uscimmo insieme. Le gambe lo reggevano poco. Giù
per le scale, vedendolo esitare e barcollare, io gli dissi:
- Volete appoggiarvi?
Egli accettò, s'appoggiò. Quando fummo su la strada,
seguitò a tenere il suo braccio sotto il mio, benché io
avessi tentato un movimento per liberarmene. Tacque
per un tratto; ma di tanto in tanto si volgeva e mi metteva il viso così vicino che mi toccava con la falda del
cappello. Sorrideva ancóra, accompagnando il sorriso
con un suono particolare della gola per rompere il silenzio.
Mi ricordo: era su l'imbrunire; una sera dolcissima. La
gente era per le strade. Due sonatori, flauto e chitarra,
sonavano un'aria della Norma, davanti a un caffè. Mi ricordo: passò una vettura che portava un ferito accompagnato da due guardie.
Egli disse, alla fine, stringendomi il braccio:
- Sono contento; sai? Sono proprio contento. Che buon
figliuolo devi essere tu! Ti voglio già bene; sai?
Disse queste cose con una specie di orgasmo, avendo
un solo pensiero fisso, un solo desiderio, e peritandosi
di esprimerlo. Poi si mise a ridere, come un melenso.
Successe un altro intervallo. Di nuovo, disse:
- Sono contento.
Di nuovo, rise ma convulso. M'accorsi che un'agitazio40
ne nervosa lo scoteva e lo faceva soffrire. Come fummo
davanti a una vetrata con le tendine rosse che splendevano illuminate da dentro, egli disse, all'improvviso, rapidamente:
- Beviamo un bicchiere, insieme?
E si fermò, e mi trattenne, davanti a quella porta, nel
riflesso rossastro che macchiava il lastrico. Sentii che
tremava; e la luce mi fece scorgere a traverso le lenti
quei poveri occhi infiammati.
Io risposi:
- Entriamo pure.
Entrammo nell'osteria. C'erano pochi bevitori; giocavano a carte, in un gruppo. Ci mettemmo in un angolo.
Canale ordinò:
- Un litro, rosso.
Pareva preso da una raucedine subitanea. Versò il vino
nei bicchieri, tremando come un paralitico; bevve d'un
fiato; mentre si succhiava le labbra, si versò altro vino.
Poi rise, posando la bottiglia sul tavolo; e confessò ingenuamente:
- Da tre giorni, non avevo bevuto.
- Da tre giorni?
- Già; da tre giorni. Non ho soldi, io. A casa, nessuno
mi dà un soldo. Capisci? Capisci? E non posso più lavorare, con questi occhi... Guarda, figlio mio.
Sollevò gli occhiali: e mi parve quasi che avesse sollevata una maschera, tanto mutò l'espressione del suo
viso. Le palpebre erano ulcerate, gonfie, senza cigli, ca41
riche di marcia, orribili; e in mezzo a quel rossore e a
quel gonfiore si aprivano a stento due pupille lacrimose,
infinitamente tristi, di quella tristezza profonda e incomprensibile che hanno nello sguardo le bestie quando soffrono. Un misto di ribrezzo e di pietà mi commosse, davanti a quella rivelazione. Domandai:
- Vi dolgono? Vi dolgono molto?
- Ah, figùrati, figlio mio. Gli aghi, gli aghi, le schegge
di legno, i pezzi di vetro, gli spini velenosi... Se mi ci
ficcassero tutto questo, non sarebbe nulla, in confronto,
figlio mio.
Forse egli esagerò la sua sofferenza, perché si vide
compassionato da me, compassionato da una creatura
umana, chi sa dopo quanto tempo! Chi sa dopo quanto
tempo, egli riudiva un accento pietoso! Esagerò, forse,
per aumentare la mia compassione, per sentirsi una volta consolare da un uomo.
- Tanto vi dolgono?
- Tanto.
Egli si passò su le palpebre, piano piano, una specie di
straccio che non aveva più né colore né forma. Poi riabbassò gli occhiali; e vuotò il secondo bicchiere, d'un fiato. Anch'io bevvi. Egli toccò la bottiglia, e disse:
- Non c'è altro, al mondo, figlio mio.
Io lo guardavo. Nulla in lui, veramente, nulla ricordava
Ginevra: non una linea, non un'aria, non un gesto, nulla.
Pensai:
- Non è il padre.
42
Egli bevve ancóra; ordinò altro vino; poi riprese a dire
con un tono di voce che pareva un falsetto:
- Sono contento che tu sposi Ginevra. E anche tu puoi
essere contento... Famiglia onesta, i Canale! Se non fossimo onesti... a quest'ora...
Alzando il bicchiere, ebbe un sorriso equivoco che mi
inquietò. Poi riprese:
- Eh, Ginevra... Ginevra avrebbe potuto essere un tesoro per noi, se avessimo voluto. Capisci? A te queste
cose si possono dire. Non una, non due, ma dieci, ma
venti offerte... E che offerte, figlio mio!
Io sentivo d'essere diventato verde.
- Il principe Altini, per esempio... Da quanto tempo mi
sta sopra! mi volle perfino al palazzo, una sera, qualche
mese fa, prima che Ginevra se n'andasse a Tivoli. Capisci? Dava tremila lire sùbito; e apriva poi una casa per
lei, eccetera eccetera... Ah, no, no. Emilia l'ha sempre
detto: “Non conviene, non conviene. Abbiamo maritata
la prima, mariteremo la seconda. Un impiegato, con una
bella carriera, con un discreto stipendio... Lo troveremo.
Vedi? Vedi? Sei venuto tu. Ti chiami Episcopo; è vero?
Che nome! La signora Episcopo, dunque; la signora
Episcopo...
S'era fatto loquace. Si mise a ridere.
- Come l'hai veduta? Come l'hai conosciuta? Lassù, e
vero?, alla pensione. Racconta, racconta. Ti sto a sentire.
Entrò in quel punto un uomo con un aspetto ambiguo,
43
ripugnante, tra di cameriere e di parrucchiere, pallido,
con la faccia sparsa di pustole rossastre. Salutò Canale.
- Con salute, Battista!
Battista lo chiamò, gli offerse un bicchiere di vino.
- Bevete, Teodoro, alla salute nostra. Ecco qua il mio
futuro genero, il fidanzato di Ginevra.
Lo sconosciuto, sorpreso, mormorò, guardandomi con
certi occhi bianchicci che mi fecero rabbrividire come
se avessi sentito su la pelle un contatto viscido e freddo;
mormorò:
- Ah, dunque, il signore...
- Sì, sì, - interruppe il ciarlone - il signor Episcopo.
- Ah, il signor Episcopo. Tanto piacere... Mi congratulo... Io non aprii bocca. Ma Battista rideva, col mento
sul petto, dandosi un'aria maliziosa. L'altro, dopo un
poco, si accomiatò.
- Addio, Battista. Al bene di rivederla, signor Episcopo.
E mi porse la mano; e io gli diedi la mia mano.
Come colui si allontanò, Battista mi disse a bassa voce:
- Sai chi è? Teodoro, il... fido del marchese Aguti, del
vecchio, che ha il palazzo qui accanto. È un anno che mi
sta attorno per Ginevra. Capisci? Il vecchio la vuole, la
vuole e la vuole; piange, strilla e pesta i piedi, come un
bambino, perché la vuole. Il marchese Aguti, quello che
si faceva legare al ferro del letto e si faceva frustare a
sangue dalle sue donne... Abbiamo sentito noi gli urli,
dalla nostra casa... Poi se ne occupò la Questura... Ah,
44
ah, ah, povero Teodoro, com'è rimasto! Hai visto com'è
rimasto? Non se l'aspettava, non se l'aspettava, povero
Teodoro!
Egli seguitava a ridere stupidamente, davanti a me che
morivo d'angoscia. D'un tratto si arrestò, e gittò un'imprecazione. Di sotto alla rete degli occhiali, gli colavano
giù per le guance due rivi di lacrime impure.
- Ah questi occhi! Quando bevo, che spasimo!
E di nuovo sollevò quei terribili occhiali verdi; e di
nuovo io vidi tutta intera quella faccia deformata, che
pareva quasi spellata, rossa come il dietro di certe scimmie, sapete?, nei serragli. E vidi quelle due pupille dolorose in mezzo a quelle due piaghe. E vidi lui che si premeva su le palpebre quello straccio.
- Bisogna che io vada. È già ora, per me - dissi.
- Bene, andiamocene. Aspetta.
E si mise a cercare nelle sue tasche, come per metter
fuori il denaro, buffonescamente. Io pagai; e ci alzammo, ed uscimmo. Egli mise di nuovo il suo braccio sotto
il mio. Pareva che non mi volesse più lasciare, per quella sera. Ogni tanto, rideva come un mentecatto. E io
sentii che gli tornava l'orgasmo di prima, l'agitazione, la
smania interna come di chi vuol dire una cosa e non ardisce e si vergogna.
- Che bella sera! - disse; ed ebbe il medesimo riso convulso dell'altra volta.
D'un tratto, con lo stesso sforzo che fa un balbuziente
quando s'impunta, a testa bassa, nascondendosi tutto
45
sotto la falda del cappello, soggiunse:
- Dammi cinque lire. Te le renderò.
Ci soffermammo. Io gli misi le cinque lire nella mano
che tremava forte. Immediatamente egli si volse, fuggì,
si perse nell'ombra.
Ah, signore, che pietà! L'uomo divorato dal vizio, l'uomo che si dibatte nelle branche del vizio e si sente divorare e si vede perduto e non vuole, non può salvarsi...
Che pietà, signore, che pietà! Conoscete voi qualche
cosa di più profondo, di più attirante, di più oscuro?
Dite, dite: che cosa, fra tutte le cose umane, è più triste
del tremito che vi prende d'innanzi all'oggetto della vostra passione disperata? Che cosa è più triste delle mani
che tremano, delle ginocchia che vacillano, delle labbra
che si torcono, di tutto un essere che spasima nel bisogno implacabile d'una sola sensazione? Dite, dite: che
cosa è più triste su la terra? Che cosa?
E vedere da per tutto intorno a voi questo nemico, vederlo con una lucidità prodigiosa, scoprirne tutte le tracce, indovinarne tutte le corrosioni, le devastazioni nascoste. Vedere, intendete?, vedere in ciascun uomo la
sofferenza, e comprendere, comprendere sempre, e avere una misericordia fraterna per ogni traviato, per ogni
addolorato, e sentire nell'intimo della propria sostanza la
voce di questa grande fraternità umana, e non considerare su la via nessun uomo come uno sconosciuto... Intendete? Potete voi intendere questo in me, in me che voi
stimate pusillanime e abietto e quasi idiota?
46
No, voi non potete intendere. Pure, è così. C'è chi cammina in mezzo a un popolo come in mezzo a una foresta
d'alberi tutti eguali, indifferente; ma c'è qualcuno, continuamente ansioso, che cerca in ogni volto la muta risposta a una muta domanda. Per costui non ci sono su la
terra stranieri.
Ahimè, il suo cuore è per tutti, nessun cuore è per lui.
Lo so, lo so. Chi si cura di lui? Chi si cura della sua
bontà e del suo amore? Ogni uomo alimenta in sé un sogno segreto che non è la bontà e non è l'amore, ma un
desiderio sfrenato di piacere e d'egoismo. Lo so. Nessuna creatura umana ama un'altra creatura umana, è stata
mai amata da un'altra creatura umana. Io non ho mai
osato di confessare a me stesso l'orrenda verità, per paura di morirne.
Ebbene, signore, da quella sera io mi sentii legato a
quel miserabile, io gli divenni amico. Perché? Per quale
affinità misteriosa? Per quale antiveggenza istintiva?
Forse per l'attrazione del suo vizio che incominciava a
impadronirsi irresistibilmente anche di me? O per l'attrazione della sua infelicità senza speranza e senza
scampo come la mia?
Dopo quella sera, lo rividi quasi ogni sera. Egli veniva
a cercarmi dovunque; mi aspettava alla porta dell'ufficio; mi aspettava, di notte, su per le scale della mia casa.
Non mi chiedeva nulla; né poteva egli far parlare i suoi
occhi, perché erano coperti. Ma bastava che io lo guardassi, per capire. Egli sorrideva di quel suo solito sorri47
so melenso o convulso; e non chiedeva nulla, aspettando. Io non sapevo resistergli, non sapevo licenziarlo,
umiliarlo, mostrargli un viso severo, rivolgergli una parola dura. - M'ero io dunque sottomesso a un'altra tirannia? Giulio Wanzer aveva dunque un successore?
Spesso io soffrivo della sua presenza, acutamente; e
pure non facevo nulla per liberarmene. Egli aveva talvolta per me effusioni di amorevolezza ridicole e attristanti, che mi stringevano il cuore. Una volta mi disse
raggrinzando la bocca come fanno i bambini quando vogliono cominciare a piangere:
- Perché non mi chiami papà?
Io sapevo ch'egli non era padre; sapevo che i figli di
sua moglie non erano figli suoi. Forse, anch'egli sapeva
questo. E io lo chiamavo papà, quando nessuno mi udiva, quando eravamo soli, quando egli aveva bisogno
d'esser consolato. Spesso, per commuovermi, mi mostrava qualche lividura, il segno d'una percossa, con lo
stesso atto dei mendicanti che mostrano la loro deformità o il loro male per strappare un'elemosina.
Scopersi, per caso, che certe sere egli si metteva nei
punti meno illuminati su le vie, e chiedeva a bassa voce
l'elemosina, abilmente, senza farsi scorgere, camminando per un tratto a fianco del passante. Una sera, su l'angolo del Foro Traiano, mi vidi avvicinato da un uomo
che balbettava:
- Sono un operaio senza lavoro. Sono quasi cieco. Ho
cinque figliuoli che non mangiano da quarantott'ore. Mi
48
dia qualche cosa per comprare un pezzo di pane a quelle
povere creature di Dio...
Riconobbi sùbito la voce. Ma egli nell'ombra, veramente quasi cieco, non mi riconobbe. E io m'allontanai
rapidamente; fuggii, per paura d'essere riconosciuto.
Egli non aveva ripugnanza a nessuna bassezza, pur di
soddisfare la sua sete atroce. Una volta, si trovava nella
mia stanza; pareva inquieto. Io ero tornato allora dall'ufficio; e mi stavo lavando. Avevo posato sul letto la giacca e il panciotto; e avevo lasciato nel taschino del panciotto l'orologio, un piccolo orologio d'argento, un ricordo di mio padre morto. Mi stavo lavando, dietro un paravento. Sentivo Battista muoversi per la stanza in un
modo insolito, come fosse inquieto. Gli chiesi:
- Che fate?
Rispose, troppo prontamente, con una voce un po' alterata:
- Nulla. Perché?
E venne sùbito dietro al paravento, con troppa premura.
Mi vestii. Uscimmo. A piè della scala, mi cercai l'orologio nel taschino per veder l'ora. Non lo trovai.
- Per Bacco! Ho lasciato l'orologio su in camera. Mi
tocca risalire. Aspettatemi qui. Faccio in un momento.
Risalii; accesi una candela; cercai l'orologio da per tutto, senza riuscire a trovarlo. Dopo qualche minuto di ricerca inutile, udii la voce di Battista che chiedeva:
- Ebbene, l'hai trovato?
49
Egli era venuto su; s'era fermato su la soglia; vacillava
un poco.
- No. È strano. E pure mi pareva d'averlo lasciato nel
taschino. Voi non l'avete veduto?
- Non l'ho veduto.
- Proprio?
- Non l'ho veduto.
Mi balenava già il sospetto. Battista era rimasto su la
soglia, in piedi, con le mani in tasca. Ricominciai a cercare, con impazienza, quasi con ira.
- È impossibile ch'io l'abbia smarrito. L'avevo, dianzi,
prima di svestirmi; so che l'avevo. Qui dev'essere; si
deve trovare.
Battista s'era mosso finalmente. Io mi voltai, all'improvviso; e gli lessi il peccato su la faccia. Mi cadde il
cuore.
Egli balbettò, confuso:
- Qui dev'essere; si deve trovare.
E prese la candela, e si chinò a cercare intorno al letto;
s'inginocchiò, barcollando; sollevò le coperte, guardò
sotto il letto. Si affannava, ansava; e la candela gli sgocciolava su la mano malferma.
Quella commedia m'irritò. Gli gridai con asprezza:
- Basta! Alzatevi; non v'affannate tanto. So io dove bisognerebbe cercare...
Egli posò la candela sul pavimento; rimase un poco in
ginocchio, tutto curvo, tremando come uno che sia sul
punto di confessare un fallo. Ma non confessò. Si alzò a
50
fatica, senza parlare. ancóra una volta, gli lessi il peccato su la faccia; e provai una fitta acuta. Pensai: “Certo,
ha l'orologio in tasca. Bisogna costringerlo a confessare,
a rendere la cosa rubata, a pentirsi. Bisogna ch'io lo
veda piangere di pentimento”. Ma non ebbi forza. Dissi:
- Andiamo.
Uscimmo. Per le scale, il colpevole mi veniva dietro,
piano piano, reggendosi alla ringhiera. Che pietà! Che
tristezza!
Quando fummo nella strada, mi domandò con un filo
di voce:
- Dunque tu credi che l'abbia preso io?
- No, no - risposi. - Non ne parliamo più.
Soggiunsi, dopo un poco:
- Mi dispiace, perché era un ricordo di mio padre morto.
Notai in lui un piccolo moto represso, come un'intenzione di metter fuori qualche cosa dalla tasca. Ma non
fu nulla. Seguitammo a camminare.
Dopo un poco, egli mi disse, quasi bruscamente:
- Mi vuoi frugare?
- No, no. Non ne parliamo più. Addio. Ora vi lascio,
perché ho qualche faccenda stasera.
E lo lasciai, senza guardarlo. Che tristezza!
Nei giorni seguenti, non lo vidi. La sera del quinto
giorno, mi si presentò a casa. Io feci, serio:
- Oh, siete voi?
E mi rimisi a scrivere certe carte d'ufficio, senz'altro.
51
Dopo un intervallo di silenzio, egli osò chiedermi:
- L'hai ritrovato?
Io finsi di ridere; e seguitai a scrivere. Dopo un altro
lungo intervallo, egli soggiunse:
- Io non l'ho preso.
- Sì, sì, va bene; lo so. Ci pensate ancóra?
Vedendo che io rimanevo seduto al tavolino, dopo un
altro intervallo, disse:
- Buona sera!
- Buona sera, buona sera!
Lo lasciai andare così; non lo trattenni. Ma mi pentii;
volli richiamarlo. Troppo tardi: si era già allontanato.
Per tre o quattro giorni ancóra, non si mostrò. Mentre
stavo per rientrare a casa, sul tardi, poco prima della
mezza notte, me lo trovai davanti, sotto un fanale. Piovigginava.
- Oh, siete voi? A quest'ora!
Non si reggeva in piedi; mi parve ubriaco. Ma, come lo
guardai bene, m'accorsi ch'era in uno stato miserevole:
coperto di fango come se si fosse avvoltolato in una
pozzanghera, smunto, disfatto, con una faccia quasi violetta.
- Che v'è accaduto? Parlate.
Egli scoppiò in un gran pianto, e mi s'appressò come
per cadermi fra le braccia; e così, da vicino, singhiozzava e cercava di raccontare fra i singhiozzi che lo soffocavano, fra le lacrime che gli colavano nella bocca.
Ah, signore, sotto quel fanale, in mezzo alla pioggia,
52
che cosa terribile! Che cosa terribile, il singhiozzo di
quell'uomo che non aveva mangiato da tre giorni!
Conoscete voi la fame? Avete mai guardato un uomo
mezzo morto di fame, che si siede a una tavola e si porta
alla bocca un pezzo di pane, un pezzo di carne, e mastica il primo boccone con i poveri denti indeboliti che vacillano nelle gengive? L'avete mai guardato? E non vi
s'è strutto il cuore, di tristezza, di tenerezza?
Veramente, io non volevo parlarvi tanto di quel poveretto. Mi son lasciato trascinare; ho dimenticato tutto il
resto: non so perché. Ma, veramente, quel poveretto è
stato l'unico mio amico ed io sono stato l'unico amico
suo, nella vita. Io l'ho veduto piangere ed egli ha veduto
piangere me, più di una volta. Ed io ho rimirato il mio
vizio nel suo vizio. Ed anche abbiamo avuto comune
qualche patimento, abbiamo sofferta una stessa ingiuria,
abbiamo portata una stessa vergogna.
Non era il padre di Ginevra, no; non aveva dato il suo
sangue alle vene della creatura che mi ha fatto tanto
male.
Io ho pensato sempre, con una curiosità inquieta e
inappagabile, al padre vero, allo sconosciuto, all'innominato. Chi era mai? Non certo un plebeo. Alcune finezze
fisiche, alcune movenze naturalmente eleganti, alcune
crudeltà, alcune perfidie troppo complicate, e poi l'istinto del lusso, il disgusto facile, un modo particolarissimo
di ferire e di straziare col riso, tutte queste cose ed altre
53
rivelavano qualche goccia di sangue aristocratico. Chi
era dunque il padre? Forse un vecchio osceno come il
marchese Aguti? O forse un prete, uno di quei cardinali
galanti che seminavano figli in tutte le case di Roma?
Ci ho pensato sempre. E qualche volta anche mi s'è
presentata all'imaginazione una figura d'uomo, non vaga
né mutevole, ma ben definita, con una fisonomia speciale, con un'espressione speciale, che pareva vivere d'una
vita straordinariamente intensa.
Certo, Ginevra doveva sapere o almeno sentire di non
avere alcuna comunanza di sangue col marito di sua madre. In fatti, io non ho mai potuto sorprendere negli occhi di lei, quando erano rivolti sul disgraziato, un lampo
d'affetto o almeno di pietà.
In vece, l'indifferenza e spesso il ribrezzo, il disprezzo,
l'avversione, anche l'odio, si mostravano negli occhi di
lei, quando erano rivolti sul disgraziato.
Ah, quegli occhi! Dicevano tutto; dicevano troppe cose
in un attimo, troppe cose diverse; e mi facevano smarrire. S'incontravano con i miei, per caso; e parevano d'acciaio, d'un acciaio lucido e impenetrabile. Ecco, a un
tratto, si coprivano come d'un velo pallido, perdevano
ogni acutezza. Pensate, signore, a una lama appannata
da un alito...
Ma no, io non posso parlarvi del mio amore; non posso, non posso parlare del mio amore. Nessuno saprà mai
quanto l'ho amata; nessuno. Ella non l'ha mai saputo;
non lo sa. Io, io so ch'ella non mi ha mai amato neppure
54
per un giorno, neppure per un'ora, neppure per un momento.
Sapevo questo fin da principio; sapevo questo anche
quando ella mi guardava con gli occhi velati. Non m'illudevo. Le mie labbra non osarono mai proferire la domanda tenera, la domanda che ripetono tutti gli amanti:
“Mi vuoi bene?” E mi ricordo che, standole vicino, sentendomi invadere dal desiderio, io pensai più d'una volta: “Oh, se potessi baciarle la faccia ed ella non s'accorgesse dei miei baci!”
No, no; io non posso parlarvi del mio amore. Vi dirò
ancóra dei fatti, dei piccoli fatti ridicoli, delle piccole
miserie, delle piccole vergogne.
Il matrimonio fu stabilito. Ginevra rimase ancóra a Tivoli per qualche settimana; e io andavo spesso a Tivoli,
col tramway; mi trattenevo qualche mezza giornata,
qualche ora. Mi piaceva ch'ella fosse lontana da Roma.
La mia preoccupazione costante era che qualcuno dei
miei compagni d'ufficio potesse giungere a scoprire il
mio segreto. Usavo una quantità di cautele, di sotterfugi,
di pretesti, di bugie, per nascondere quel che avevo fatto, quel che facevo, quel che stavo per fare. Non frequentavo più i luoghi soliti; rispondevo sempre evasivamente a qualunque domanda; mi salvavo in una bottega,
in un portone, in una via traversa quando riconoscevo di
lontano qualcuno degli antichi commensali.
Ma un giorno non potei salvarmi da Filippo Doberti.
Costui mi raggiunse, mi fermò; anzi, meglio, mi abbran55
cò.
- Oh, Episcopo, quanto tempo è che non ci vediamo!
Che hai fatto? Sei stato malato?
Io non riuscivo a vincere la mia agitazione irragionevole. Risposi, senza riflettere:
- Sì, sono stato malato.
- Si vede, sei verde. Ma ora, che vita fai? Dove pranzi?
Dove passi la sera?
Risposi qualche altra bugia, evitando di guardarlo in
viso.
- Si parlava di te, l'altra notte - egli riprese. - C'era
Efrati che raccontava d'averti veduto, in via Alessandrina, a braccetto con un ubriaco.
- Con un ubriaco? - feci io. - Ma Efrati sogna.
Doberti scoppiò in una risata.
- Ah, ah, ah! E ci diventi rosso? Sempre bella compagnia ti vai cercando, tu... A proposito, non hai notizie di
Wanzer?
- No, non so nulla.
- Come! Non sai che è a Buenos-Ayres?
- Non so nulla.
- Ah, povero Episcopo! Addio; ti lascio. Cùrati, Cùrati,
sai. Ti vedo molto giù, molto molto giù. Addio.
Voltò per un'altra strada, lasciandomi in un'agitazione
che non riescivo a reprimere. Tutte le parole di quella
sera lontana in cui egli aveva parlato della bocca di Ginevra, tutte mi tornarono alla memoria, precise, vive. E
mi tornarono alla memoria altre parole più crude, piu
56
brutali. E rividi, nella stanza illuminata dal gas, la lunga
tavola intorno a cui sedevano tutti quegli uomini già pasciuti, accesi dal vino, un poco intorpiditi, accomunati
da una stessa preoccupazione oscena. E riudii le risa, lo
schiamazzo, il mio nome gridato da Wanzer, acclamato
dagli altri; e poi il motto atroce: “Ditta Episcopo e C.”.
E pensai che l'orribile cosa avrebbe potuto avverarsi...
Avverarsi! Avverarsi! - Ma è possibile dunque un'ignominia simile? È possibile che un uomo, almeno apparentemente non folle, non ebete, non mentecatto, si
lasci trarre a un'ignominia simile?
Ginevra tornò a Roma. Il giorno del matrimonio fu stabilito.
Andammo in giro, con la sensala, dentro una botte, per
cercare un piccolo appartamento, per comprare il letto
nuziale, per comprare gli altri mobili necessarii, per tutti
in somma i preparativi soliti. Io avevo ritirato un certo
deposito di quindicimila lire, che era tutta la mia fortuna
di orfano.
Andammo in giro, dunque, dentro una botte, per tutta
Roma, trionfalmente: io rannicchiato sul predellino, e le
due donne sedute davanti a me, con le ginocchia contro
le mie ginocchia. Chi non c'incontrò? Chi non ci riconobbe? Più d'una volta io, benché tenessi la testa china,
scorsi con la coda dell'occhio qualcuno che dal marciapiede gestiva verso di noi. Ginevra si rallegrava sporgendosi, volgendosi, dicendo ogni volta:
- Guarda Questori! Guarda Micheli! Guarda Palumbo,
57
con Doberti!
La botte era una berlina.
E la notizia si sparse. Fu, per i miei compagni d'ufficio,
per gli antichi commensali, per tutti i conoscenti, una
baldoria senza fine. Io leggevo in tutti gli sguardi l'ironia, l'irrisione, l'ilarità maligna, qualche volta anche una
specie di compassione insultante. Nessuno mi risparmiava la sua puntura; e io, tanto per fare qualche cosa,
ad ogni puntura sorridevo con una contrazione sempre
eguale, come un automa impeccabile. Che altra cosa
avrei dovuto fare? Offendermi? Adirarmi? Inferocirmi?
Abbandonarmi alle violenze? Dare qualche schiaffo?
Scagliare qualche calamaio? Brandire una sedia? Battermi in duello? - Ma tutte queste altre cose non sarebbero
state anche ridicole, signore?
Un giorno, nell'ufficio, due “giovani di spirito” simularono un interrogatorio. Il dialogo era tra un giudice e
Giovanni Episcopo. Alla domanda del giudice: “Di professione?”, Giovanni Episcopo rispondeva: “Uomo a cui
si manca di rispetto.”
Un altro giorno mi giunsero all'orecchio queste parole:
- Non ha sangue nelle vene; non ha una goccia di sangue. Quel poco che aveva, glielo cavò dalla fronte Giulio Wanzer. Proprio, si vede che non gliene è rimasta
una goccia...
Era vero, era vero.
Ma come fu che io mi risolsi, d'un tratto, a scrivere una
58
lettera a Ginevra per sciogliermi dalla promessa? Sì, io
scrissi una lettera a Ginevra, per sconcludere il matrimonio; io, io la scrissi, con questa mano! E la portai alla
Posta io stesso.
Era di sera: mi ricordo. Passai più volte davanti alla
Posta, agitato come un uomo che sia sul punto di risolversi al suicidio. Mi fermai finalmente, e misi nella buca
la lettera; ma mi parve di non poter disgiungere le dita.
Rimasi molto tempo in quell'attitudine? Non so. Una
guardia mi toccò una spalla, chiedendomi:
- Che fa?
Io apersi le dita; lasciai cadere la lettera. E per poco
non venni meno, tra le braccia della guardia!
- Mi dica, - balbettai, quasi piagnucolando - come potrei fare per riaverla?
E la notte, le angosce della notte! E, la mattina dopo, la
visita alla casa nuova, alla casa coniugale già pronta per
ricevere gli sposi e a un tratto diventata inutile, diventata una casa morta! - Oh quel sole, quelle strisce di sole,
quasi taglienti, su tutta quella roba nuova, lucida, intatta,
che mandava un odore di magazzino, un odore insopportabile!...
Nel pomeriggio, alle cinque, uscendo dall'ufficio, trovai su la strada Battista che mi disse:
- Ti vogliono, a casa, sùbito.
Ci avviammo. Io tremavo, come un malfattore catturato. A un certo punto domandai, per prepararmi:
- Che vorranno?
59
Battista non sapeva nulla. Alzò le spalle. Quando giungemmo alla porta, mi lasciò. Salii le scale a poco a
poco, pentendomi di aver obbedito, pensando con una
paura folle alle mani della sensala, a quelle terribili
mani. E quando alzai gli occhi al pianerottolo e vidi l'uscio aperto e su la soglia la sensala già pronta a slanciarsi, dissi sùbito:
- È stato uno scherzo; è stato uno scherzo.
E, una settimana dopo, il matrimonio fu celebrato. I
miei testimoni furono Enrico Efrati e Filippo Doberti. E
Ginevra e la madre vollero che fossero invitati al pranzo
i miei colleghi nel maggior numero possibile, per abbagliare la plebe di via Montanara e dei dintorni. Tutti i
commensali della pens¡one, credo, erano presenti.
Ho un ricordo confuso, vago, interrotto, della cerimonia, della festa, di quella folla, di quelle voci, di quel rumore. Mi parve, a un certo punto, che passasse su quella
tavola qualche cosa di simile al soffio ardente e impuro
che passava un tempo su l'altra tavola. Ginevra era tutt'accesa in viso e aveva gli occhi straordinariamente lucidi. Molti altri occhi, d'intorno, luccicavano; molti sorrisi luccicavano.
Ho il ricordo come d'una tristezza pesante che mi
piombò sopra, mi occupò e mi ottuse la conscienza. E
vedo ancóra, laggiù, in fondo alla tavola, molto in fondo, in una lontananza incredibile, quel povero Battista
che beve, che beve, che beve...
60
Almeno una settimana! Non dico un anno, un mese;
ma una settimana: almeno la prima settimana! - No, nulla; senza misericordia. Ella non aspettò neppure un giorno; cominciò sùbito, nella stessa notte delle nozze, a incrudelire.
Se vivessi un secolo, non potrei dimenticare quello
scoppio di risa inaspettato che mi agghiacciò nel buio
della stanza, e umiliò la mia timidezza e la mia goffaggine. Io non vedevo la sua faccia, nel buio; ma sentii per
la prima volta tutta la sua malvagità in quella risata acre,
beffarda, impudica, non mai udita, irriconoscibile. Sentii
che accanto a me respirava una creatura velenosa.
Ah, signore, ella aveva il riso nei denti come le vipere
hanno il veleno.
Nulla, nulla valse a impietosirla: non la mia muta sommessione, non la mia muta adorazione, non il mio dolore, non il mio pianto; nulla. Tutto io tentai per toccarle il
cuore, e inutilmente. Ella mi ascoltava, certe volte, seria, con gli occhi gravi, come sul punto di comprendere;
e, d'un tratto, si metteva a ridere, di quel riso spaventevole, di quel riso inumano che le luccicava più nei denti
che negli occhi. E io rimanevo là annientato...
No, no, non è possibile. Lasciate, signore, che io taccia; lasciatemi passar oltre. Non posso parlarvi di lei. È
come se voi mi costringeste a masticare una cosa amara,
d'un'amarezza mortale, insopportabile. Non vedete che
mi si torce la bocca, mentre parlo?
Una sera (circa due mesi dopo gli sponsali), me pre61
sente, ella ebbe un disturbo, una specie di deliquio... Voi
sapete; - la solita scena... E io, che aspettavo in segreto,
tremando, quella rivelazione, quell'indizio, quel compimento d'un vòto supremo, quell'immensa gioia nella mia
sciagura, io caddi in ginocchio come davanti a un miracolo. - Era vero? Era vero? - Sì, ella me lo disse, me lo
confermò. Ella aveva dentro di sé un'altra vita.
Voi non potete comprendere. Anche se foste padre,
non potreste comprendere il sentimento straordinario
che allora s'impadronì di tutta la mia anima. Pensate, signore, pensate a un uomo che ha patito tutto ciò che sotto il cielo si può patire, a un uomo su cui tutta la ferocia
degli altri uomini s'è accanita senza mai tregua, a un
uomo che non è mai stato amato da nessuno e che pure
ha in fondo a sé tesori di tenerezza e di bontà, tesori da
spandere, inesauribili; pensate, signore, alla speranza di
quest'uomo che aspetta una creatura del suo sangue, un
figliuolo, un piccolo essere delicato e dolce, oh infinitamente dolce, dal quale egli potrà farsi amare... potrà farsi amare... comprendete?... farsi amare!
Era di settembre: mi ricordo. Erano di quelle giornate
calme, dorate, un poco meste, - voi sapete bene - quando muore l'estate. Io sognavo sempre sempre di lui, di
Ciro, indicibilmente.
Una domenica, al Pincio, incontrammo Doberti e Questori. Ambedue fecero molte feste a Ginevra; si unirono
a noi, per passeggiare. Ginevra e Doberti andarono
avanti, io e l'altro rimanemmo indietro. Ma quei due da62
vanti, ad ogni passo, pareva che mi calpestassero il cuore. Parlavano molto, ridevano insieme; e la gente si voltava a guardarli. Le parole mi giungevano indistinte, tra
le ondate della musica, benché tendessi l'orecchio per
afferrarne qualcuna. La mia pena era tanto visibile che
Questori richiamò la coppia dicendo:
- Piano, piano! Non v'allontanate troppo. C'è Episcopo,
qui, che ora scoppia di gelosia.
Scherzarono, mi burlarono. Doberti e Ginevra seguitarono ad andare avanti, a ridere e a parlare, tra la musica
fragorosa che forse li esaltava e li inebriava, mentre io
mi sentivo così infelice che, camminando lungo il parapetto, ebbi il pensiero folle di precipitarmi giù, all'improvviso, per troncare immediatamente quella sofferenza. Anche Questori, a un certo punto, tacque. M'accorsi
ch'egli seguiva con uno sguardo attento la figura di Ginevra, e che il desiderio lo turbava. Altri uomini, venendo incontro, si volsero due o tre volte a guardarla; e avevano negli occhi lo stesso baleno. Sempre così, sempre
così, quando ella passava tra la gente, quasi in un solco
d'impurità. Mi parve che tutta l'aria intorno fosse contaminata da quella impurità; mi parve che tutti desiderassero quella donna, e credessero facile ottenerla, e avessero fissa nel cervello una sola imagine oscena. Le ondate della musica si allargavano in una luce densa; tutte
le foglie degli alberi luccicavano; le ruote delle carrozze, ai miei orecchi, facevano un rumore assordante. E in
mezzo a quella luce, a quel suono, a quella folla, in
63
mezzo a quello spettacolo confuso, vedendo davanti a
me quella donna che si lasciava prendere a poco a poco
da quell'uomo, sentendo da per tutto intorno a me l'impurità, io pensai con una terribile angoscia, con uno spasimo di tutte quante le mie più tènere fibre, alla piccola
creatura che incominciava a vivere, al piccolo essere informe che pativa forse in quel momento le contrazioni
della matrice ove incominciava a vivere...
Mio Dio, mio Dio, come quel pensiero mi fece soffrire! Quante volte quel pensiero mi straziò prima ch' egli
nascesse! Comprendete? Il pensiero della contaminazione... Comprendete? Non tanto l'infedeltà, la colpa mi affliggeva per me, quanto per il figliuolo non ancóra nato.
Mi pareva che qualche cosa di quell'onta, di quella bruttura gli si dovesse attaccare, lo dovesse macchiare.
Comprendete il mio orrore?
E un giorno io ebbi un coraggio inaudito. Un giorno, in
cui il sospetto era più tormentoso, ebbi il coraggio di
parlare.
Ginevra stava alla finestra. Mi ricordo: era l'Ognissanti; sonavano le campane; il sole batteva sul davanzale. Il
sole, veramente, è la cosa più triste dell'universo. Non vi
sembra? Il sole mi ha fatto sempre dolere il cuore. In
tutti i miei ricordi più dolorosi c'è un po' di sole, qualche
riga gialla, come intorno alle coltri mortuarie. Quando
ero bambino, una volta, mi lasciarono per alcuni minuti
nella stanza dove il cadavere d'una mia sorella giaceva
esposto sul letto, tra corone di fiori. Mi pare ancóra di
64
vederlo, quel povero viso bianco tutto incavato d'ombre
turchinicce, al quale doveva poi tanto somigliare negli
ultimi momenti il viso di Ciro...
Ah, che dicevo? Mia sorella, già, mia sorella giaceva
sul letto, tra i fiori. Bene; dicevo questo. Ma perché?
Lasciatemi pensare un poco... Ah, ecco: io m'accostai
alla finestra, sbigottito; a una piccola finestra che stava
su un cortile. La casa di contro pareva disabitata; non si
udivano voci umane; tutto era tranquillo. Ma sul tetto
una gran moltitudine di passeri faceva un cinguettìo accorante, continuo, senza fine; e sotto il tetto, sotto la
grondaia, sul muro grigio, nell'ombra grigia, una striscia
di sole, una riga gialla, diritta, acutissima, splendeva sinistramente, con una intensità incredibile. Io non osavo
più voltarmi, e guardavo fisso la riga gialla, come preso
da una fascinazione; e sentivo dietro di me (comprendete?) mentre i miei orecchi erano pieni di quell'immenso
cinguettìo, sentivo dietro di me il silenzio spaventevole
della stanza, quel silenzio freddo che è intorno ai cadaveri...
Ah, signore, quante volte nella vita ho riveduto la tragica striscia di sole! Quante volte!
Ebbene, a proposito di che? Era Ginevra, dunque, che
stava alla finestra; le campane sonavano; il sole entrava
nella stanza. C'era anche, sopra una sedia, una corona di
semprevivi con un nastro nero, che Ginevra e la madre
dovevano portare al Campo Verano, per una tomba di
65
parenti... - Che memoria! - voi pensate. Sì, ora ho una
memoria terribile.
Ascoltatemi. Ella mangiava un frutto, con quella sensualità provocante ch'ella metteva in tutti i suoi atti. Non
badava a me, non s'accorgeva di me che la guardavo. E
mai quella sua noncuranza profonda mi aveva afflitto
come in quel giorno; mai avevo compreso con tanta
chiarezza che ella non mi apparteneva, che ella poteva
esser di tutti, che ella anzi sarebbe stata di tutti, inevitabilmente, e che io non avrei mai saputo far valere nessun diritto d'amore, nessun diritto di forza. E la guardavo, e la guardavo.
Non vi accade mai, guardando a lungo una donna, di
smarrire d'un tratto ogni nozione della sua umanità, del
suo stato sociale, dei legami sentimentali che vi avvincono a lei e di vedere, con una evidenza che vi atterrisce, la bestia, la femmina, l'aperta brutalità del sesso?
Questo io vidi, guardandola; e compresi ch'ella non era
atta che a un'opera carnale, a una funzione ignobile. E
un'altra orrenda verità mi si presentò allo spirito: - Il
fondo dell'esistenza umana, il fondo di tutte le preoccupazioni umane è una laidezza. - Orrenda, orrenda verità!
Ebbene, che cosa poteva io fare? Nulla. Ma quella
donna portava nel suo ventre un'altra vita, nutriva del
suo sangue la creatura misteriosa che era il mio sogno
continuo e la mia suprema speranza e la mia adorazione...
Sì, sì, prima ch' egli vedesse la luce, io l'adorai, io pian66
si per lui di tenerezza, io gli dissi nel mio cuore le parole indicibili. Pensate, pensate, signore, a questo martirio:
- non poter disgiungere da un'imagine ignominiosa un'imagine innocente; sapere che l'oggetto della vostra adorazione ideale è legato a un essere di cui temete le infamie. Che proverebbe un fanatico se dovesse vedere sul
suo altare il Sacramento coperto d'un cencio immondo?
Che proverebbe se non potesse baciare la cosa divina in
altro modo che a traverso un velo bruttato? Che proverebbe?
Io non mi so esprimere. Le nostre parole, i nostri atti
sono sempre volgari, stupidi, insignificanti, qualunque
sia la grandezza dei sentimenti da cui derivano. Io avevo
dentro di me, quel giorno, una immensità di cose dolorose, soffocate, che si mescolavano; e tutto si risolse in
un piccolo dialogo cinico, in una ridicolaggine e in una
viltà. Volete il fatto? Volete il dialogo? Eccoli.
Ella, dunque, stava alla finestra; e io mi accostai. Rimasi un poco in silenzio. Poi, con uno sforzo enorme, le
presi una mano e le chiesi:
- Ginevra, mi hai già ingannato?
Ella mi guardò, stupita; e fece:
- Ingannato? Come?
Io le chiesi:
- Hai già un amante? Forse... Doberti?
Ella mi guardò, ancóra, perché io tremavo tutto, orribilmente.
- Ma che scena è questa? Ma che cosa ti prende, ora?
67
Impazzisci?
- Rispondimi, Ginevra.
- Impazzisci?
E mentre io cercavo di prenderle ancóra le mani, ella
mi gridò, sottraendosi:
- Non m'annoiare. Basta!
Ma io, come un forsennato, mi gittai in ginocchio, la
trattenni per un lembo della veste.
- Ti prego, ti prego, Ginevra! Abbi pietà, un poco di
pietà! Aspetta almeno che nasca... la povera creatura... il
mio povero figliuolo... Mio; è vero? Aspetta che nasca.
Dopo, farai tutto quello che vorrai; e io tacerò, e io soffrirò tutto. Quando verranno i tuoi amanti, io me n'andrò. Se tu me lo comanderai, mi metterò a pulire le loro
scarpe, nell'altra stanza... Sarò il tuo servo, sarò il loro
servo; tutto soffrirò. Ma aspetta, aspetta! Ma dammi prima il mio figliuolo! Abbi pietà...
Nulla, nulla! Nel suo sguardo non c'era che una curiosità quasi ilare. Ella indietreggiava, ripetendo:
- Impazzisci?
Poi, come io seguitavo a supplicare, ella mi voltò le
spalle, uscì, chiuse l'uscio dietro di sé; mi lasciò là, in
ginocchio sul pavimento.
C'era il sole, sul pavimento; e c'era quella corona mortuaria, su quella sedia, e il mio singhiozzo non mutava
nessuna cosa...
Che cosa possiamo mutare noi? Pesano forse le nostre
lacrime? - Ciascun uomo è uno qualunque, a cui accade
68
una cosa qualunque. Ecco tutto; non c'è altro. Amen.
Siamo stanchi, mio caro signore: io, di raccontare; voi,
di ascoltare. In fondo, io ho un po' divagato. Ho divagato un po' troppo, forse; perché, voi sapete bene, non si
tratta di questo. Il punto è un altro. Ci sono dieci anni
ancóra, per arrivare al punto: - dieci anni, dieci secoli di
dolori, di miserie, di vergogne.
E pure, tutto era ancóra rimediabile. Sì, quella notte,
quando udii gli urli della partoriente, urli non umani, irriconoscibili, urli di bestia al macello, io pensai, con una
convulsione di tutto il mio essere: - S'ella morisse, oh
s'ella morisse lasciandomi la creatura viva! - Urlava ella
così orribilmente ch'io pensai: - Chi urla così, non può
non morire. - Ebbi questo pensiero; ebbene, sì, ebbi questa speranza. Ma ella non morì; ella rimase, per la dannazione mia e del mio figliuolo.
Mio, era veramente mio, del mio sangue. Aveva su la
spalla sinistra la stessa macchia particolare che io ho fin
dalla nascita. Dio sia benedetto per quella macchia che
mi fece riconoscere il mio figliuolo!
Ora, vi racconterò io il nostro martirio di dieci anni?
Vi dirò ancóra tutto? No, è impossibile. Non arriverei
alla fine. E poi, forse, voi non mi credereste; perché
quel che noi abbiamo sofferto è incredibile.
Ecco, in poche parole, i fatti. La mia casa diventò un
lupanare. Certe volte io m'incontravo, su la mia porta,
con uomini sconosciuti. Io non giunsi a fare quel che
69
avevo detto, non mi misi a pulire le loro scarpe nella
stanza vicina; ma nella mia casa non altro fui che una
specie di basso servitore. Battista era meno infelice di
me; Battista era meno umiliato. Nessuna umiliazione
umana potrà mai essere paragonata alla mia. Gesù
avrebbe pianto su me tutte le sue lacrime; perché io, tra
tutti gli uomini, ho toccato il fondo, l'ultimo fondo dell'umiliazione. Battista, voi m'intendete, il miserabile,
poteva aver pietà del mio stato.
E non fu nulla, nei primi anni, quando Ciro non comprendeva ancóra. Ma quando m'accorsi che la sua intelligenza si svegliava, quando m'accorsi che in quell'essere debole e fragile l'intelligenza si sviluppava con una
rapidità prodigiosa, quando udii dalle sue labbra la prima domanda crudele, oh allora io mi vidi perduto.
Come fare? Come nascondergli la verità? Come salvarmi? Io mi vidi perduto.
La madre non ne aveva cura; lo dimenticava per giornate intere; qualche volta, gli faceva mancare il necessario; lo batteva anche, qualche volta. E io per lunghe ore
dovevo starne lontano; io non potevo coprirlo continuamente con la mia tenerezza; non potevo rendergli dolce
la vita, come avevo sognato, come avrei voluto. La povera creatura passava quasi tutto il suo tempo in compagnia di una serva, nella cucina.
Io lo misi in una scuola. La mattina, lo accompagnavo
io stesso; nel pomeriggio, alle cinque, andavo a riprenderlo; e non lo lasciavo più, finché non s'era addormen70
tato. In breve seppe leggere, scrivere; superò tutti i suoi
compagni; fece progressi straordinarii. Aveva l'intelligenza negli occhi. Quando mi guardava con quei larghi
occhi neri, che gli illuminavano la faccia, profondi e
malinconici, io provavo qualche volta dentro di me una
specie d'inquietudine; e non sostenevo a lungo lo sguardo. Oh, la sera, a tavola, qualche volta, quando c'era la
madre e su noi tre piombava il silenzio... Tutta la mia
angoscia muta si rifletteva in quegli occhi puri.
Ma i giorni veramente terribili dovevano ancóra venire. La mia vergogna era troppo divulgata, lo scandalo
era troppo grave, la signora Episcopo era troppo famosa. Inoltre, io trascuravo i miei doveri d'ufficio; commettevo errori frequenti nelle carte; certi giorni, il polso
mi tremava così forte che non potevo scrivere. Io ero ritenuto dai miei colleghi e dai miei superiori come un
uomo disonorato, degradato, abbrutito, inebetito, vilissimo. Ebbi due o tre ammonizioni; poi fui sospeso dall'impiego; poi fui destituito, in nome della moralità oltraggiata.
Fino a quel giorno, io avevo almeno rappresentato il
valore del mio stipendio. Da quel giorno, io non valsi
nemmeno quanto un cencio, quanto la buccia che si trova per la strada. Nulla può darvi un'idea della ferocia,
dell'accanimento che mia moglie e mia suocera dimostrarono nel torturarmi. E pure, mi avevano tolte quelle
poche migliaia di lire che mi rimanevano; e la sensala
aveva aperta una bottega di merceria, a mie spese; e con
71
quel piccolo commercio la famiglia poteva ancóra vivere.
Fui considerato come un mangiapane odioso; fui messo a paro con Battista. Anch'io, qualche notte, trovai
chiusa la porta di casa; anch'io patii la fame. E m'adattai
a tutti i mestieri, a tutte le fatiche, a tutti i servizi più vili
e più minuti; per strappare un soldo, mi diedi attorno
dalla mattina alla sera; feci lo scritturale, feci il galoppino, feci il suggeritore in una compagnia d'operette, feci
l'usciere nell'ufficio di un giornale, feci il commesso in
un'agenzia di collocamento, feci tutto ciò che mi capitò
di fare, mi strisciai ad ogni specie di persone, raccolsi
ogni specie di untume, piegai il collo a tutti i gioghi.
Ora, ditemi: dopo tutto questo travaglio, nelle giornate
interminabili, non meritavo qualche piccola tregua, un
poco di oblio? La sera, quando potevo, a pena Ciro aveva chiuso gli occhi, uscivo. M'aspettava Battista, nella
strada. E andavamo insieme in una cantina, a bere.
Che tregua? Che oblio? Chi ha mai saputo il significato di queste parole: “affogare la tristezza nel vino”? Ah,
signore, io ho sempre bevuto perché mi son sentito sempre riardere da una sete inestinguibile; ma il vino non mi
ha mai dato un attimo di gioia. Sedevamo l'uno in contro all'altro, e non avevamo voglia di parlare. Nessuno,
veramente, parlava là dentro. Siete mai entrato in una di
queste cantine silenziose? I bevitori sono solitarii, hanno
la faccia stanca, si reggono una tempia con la palma della mano; e d'innanzi a loro sta il bicchiere, e i loro occhi
72
fissano il bicchiere ma forse non lo vedono. È vino? È
sangue? Sì, signore: l'una e l'altra cosa.
Battista era diventato quasi cieco. Una notte, mentre
camminavamo insieme, si soffermò sotto un fanale; e,
palpandosi il ventre, mi disse:
- Vedi com'è gonfio?
Poi, prendendomi una mano per farmi sentire la durezza di quel gonfiore, mi disse con una voce alterata dalla
paura:
- Che sarà?
Da molte settimane si trovava in quello stato, e non
aveva rivelato il suo male. Alcuni giorni dopo, io lo
condussi all'ospedale per farlo visitare dai dottori. Si
trattava d'un tumore, anzi d'un gruppo di tumori che crescevano rapidamente. Si poteva tentare un'operazione.
Ma Battista non volle, quantunque non rassegnato a morire.
Egli trascinò il suo male, ancóra per qualche mese; poi
fu costretto a mettersi in letto; e non si levò più.
Che lungo e che atroce morire! La sensala aveva chiuso il disgraziato in una specie di ripostiglio, in un bugigattolo oscuro e soffocante, remoto, per non udire i lagni. E io tutti i giorni entravo là dentro; e Ciro voleva
venire con me, voleva aiutarmi... Ah, se lo aveste veduto, il mio povero bambino! Com'era coraggioso, in quell'opera di carità, a fianco del padre!
Accendevo un pezzo di candela, per vederci un po' meglio; e Ciro mi faceva lume. E scoprivamo allora quel
73
gran corpo deforme che gemeva, che non voleva morire.
No, non era un uomo invaso da una malattia; era piuttosto, come esprimermi?, era piuttosto, non so, una figura
di malattia, una cosa fuor di natura, un essere mostruoso, vivente di per sé, a cui stavano congiunte due misere
braccia umane, due misere gambe umane e una piccola
testa scarna, rossiccia, ributtante. Orribile! Orribile! - E
Ciro mi faceva lume; e in quella pelle tesa, lucente
come un marmo giallognolo, io iniettavo la morfina con
una siringa arrugginita.
Ma basta, basta. Sia pace a quella povera anima. Si
tratta, ora, di venire al punto. Non bisogna più divagare.
Il destino! - Erano passati dieci anni, dieci anni di vita
disperata, dieci secoli d'inferno. E una sera, a tavola, in
presenza di Ciro, Ginevra mi disse inaspettatamente:
- Sai? E tornato Wanzer.
Io non impallidii, certo: perché, vedete, da molto tempo ho la faccia di questo colore, immutabile, che neanche la morte muterà, che porterò così, tale e quale, sotto
terra. Ma mi ricordo che non mi riuscì di muovere la lingua per proferire una parola.
Ella mi fissava con quello sguardo acuto, anzi tagliente, che mi dava sempre la stessa apprensione che la vista
di un'arme affilata dà al pusillanime. M'accorsi ch'ella
mi guardava la fronte, la cicatrice. Sorrideva d'un sorriso irritante, intollerabile. E mi disse, accennando allo
sfregio, sapendo di farmi male:
74
- Te ne sei dimenticato, di Wanzer? E pure, ti ha lasciato in fronte un bel ricordo...
Allora, anche gli occhi di Ciro si fissarono su la mia cicatrice. E io gli lessi in volto le domande ch'egli avrebbe
voluto rivolgermi. Avrebbe voluto chiedermi:
- Come? Non mi raccontasti una volta che t'eri ferito
cadendo? Perché mentisti? E chi è quest'uomo che t'ha
sfregiato?
Ma riabbassò gli occhi, e tacque.
Ginevra riprese:
- L'ho incontrato stamani. M'ha riconosciuta sùbito. Io,
da principio, non lo riconoscevo, perché s'è fatta crescere tutta la barba. Non sapeva nulla di noi. M'ha detto che
ti va cercando da tre o quattro giorni. Ti vuol rivedere,
l'amico. Deve aver fatto fortuna in America, almeno a
giudicarne dall'apparenza...
Parlando, ella continuava a tenermi gli occhi addosso e
continuava a sorridere inesplicabilmente. Ciro di tratto
in tratto mi gittava uno sguardo; ed io sentivo che egli
mi sentiva soffrire.
Dopo una pausa, Ginevra soggiunse:
- Verrà qui stasera, fra poco.
Fuori, pioveva forte. E mi parve che quel continuo romore monotono non venisse di fuori ma si producesse
dentro di me, come se io avessi inghiottito una gran
quantità di chinino. E persi, d'un tratto, il senso della
realtà; e fui circondato da quell' atmosfera isolante di cui
vi ho già discorso una volta, e riebbi profondissimo il
75
sentimento dell'anteriorità di ciò che accadeva e stava
per accadere. Mi comprendete? Credevo ancóra di assistere alla ripetizione inevitabile d'una serie di avvenimenti già avvenuti. Erano nuove le parole di Ginevra?
Era nuova quell'ansietà dell'attesa? Era nuovo quel malessere che mi davano gli occhi di mio figlio rivolti troppo spesso, involontariamente forse, alla mia fronte, a
questa maledetta cicatrice? Nulla era nuovo.
Tutt'e tre, intorno alla tavola, tacevamo. Il volto di
Ciro esprimeva un'inquietudine insolita. Quel silenzio
aveva in sé qualche cosa di straordinario: un significato
profondo e oscurissimo, che la mia anima non riuscì a
penetrare.
A un tratto, il campanello squillò.
Ci guardammo, io e mio figlio. Ginevra mi disse:
- È Wanzer. Va tu ad aprire.
Andai ad aprire. L'atto era nella mia persona, ma la volontà era fuori della mia persona.
Wanzer entrò.
Debbo descrivervi la scena? Debbo ridirvi le sue parole? Nulla di straordinario in quel che fece e in quel che
disse, in quel che facemmo e in quel che dicemmo. Due
antichi amici si rivedono, si abbracciano, si scambiano
le solite domande e le solite risposte: - ecco l'apparenza.
Portava un gran mantello impermeabile con un cappuccio, tutto molle di pioggia, luccicante. Sembrava più
alto, più grosso, più fiero. Aveva tre o quattro anelli alle
dita, uno spillo alla cravatta, una catena di oro. Parlava
76
senza imbarazzo, come un uomo sicuro di sé. Era egli
forse il ladro tornato in patria dopo la prescrizione?
Mi disse, tra le altre cose, rimirandomi:
- Tu sei molto invecchiato. La signora Ginevra, in
vece, è più fresca di prima...
Rimirò Ginevra, socchiudendo un poco le palpebre,
con un sorriso sensuale. Egli la desiderava già e pensava
che l'avrebbe posseduta.
- Ma di' la verità - soggiunse. - Non sono stato io che
ho combinato questo matrimonio? Sono stato proprio io.
Ti ricordi? Ah, ah, ah! Ti ricordi?
Si mise a ridere, e Ginevra anche si mise a ridere; e io
anche cercai di ridere. Rifacevo assai bene il verso di
Battista, credo. Quel povero Battista (pace all'anima
sua!) mi aveva lasciato in eredità la sua maniera di ridere convulsa e melensa. Pace all'anima sua!
Ma Ciro guardava me e la madre e l'estraneo, incessantemente. E il suo sguardo, quando si posava su Wanzer,
prendeva una espressione di durezza che io non gli avevo mai veduta.
- Ti somiglia abbastanza, questo figliuolo - seguitò colui. - Somiglia più a te che alla madre.
E stese la mano per accarezzargli i capelli. Ma Ciro
diede un guizzo, evitò quella mano con una mossa del
capo così fiera e così violenta che Wanzer rimase interdetto.
- Tieni! - gridò la madre. - Screanzato!
Lo schiaffo risonò forte.
77
- Portalo via, portalo via sùbito! - ella mi comandò,
pallida di collera.
Io mi alzai: obbedii. Ciro teneva il mento sul petto, ma
non piangeva. Sentii a pena a pena stridere i suoi denti
serrati.
Quando fummo nella nostra camera, io gli sollevai la
testa con l'atto più dolce che potei trovare; e gli vidi su
la povera guancia scarna l'impronta delle dita, la traccia
rossa dello schiaffo. Le lacrime mi accecarono.
- Ti duole? Di': ti duole molto? Ciro, Ciro, rispondi! Ti
fa molto dolore? - io gli chiedevo, chinandomi con una
disperata tenerezza su quella povera guancia offesa che
avrei voluto aspergere non delle mie lacrime ma di non
so quale balsamo.
Egli non rispondeva, non piangeva. Mai mai mai gli
avevo veduta quell'espressione dura, ostile, quasi selvaggia: quella fronte corrugata, quella bocca gonfia,
quella tinta livida.
- Ciro, Ciro, figlio mio, rispondi!
Non rispondeva. Si scostò da me, andò verso il suo letto, si cominciò a spogliare, in silenzio. Io mi misi ad
aiutarlo, con gesti quasi timidi, quasi umili, sentendomi
morire al pensiero ch'egli avesse qualche cosa anche
contro di me. Io m'inginocchiai davanti a lui per slacciargli le scarpe; e m'indugiai là sul pavimento, tutto
curvo ai suoi piedi, tenendo il mio cuore ai suoi piedi,
un cuore che mi pesava come un masso di piombo, che
mi pareva di non poter più sollevare.
78
- Papà, papà - ruppe egli all'improvviso, afferrandomi
alle tempie. E aveva nella bocca la domanda angosciosa.
- Ma parla, dunque! Ma parla! - io lo supplicai, ancóra
là, ai suoi piedi.
Egli s'arrestò; non disse più nulla. Salì sul letto, si cacciò sotto le coperte, affondò la testa nel guanciale. E,
dopo un poco, incominciò a battere i denti, come faceva
certe mattine d'inverno quando agghiacciava. Le mie carezze non lo calmavano, le mie parole non gli facevano
alcun bene.
Ah, signore, chi ha provato quel che io provai in quell'ora, ha meritato il cielo.
Passò un'ora sola? - Mi parve finalmente che Ciro si
acquietasse. Egli chiuse gli occhi come per dormire: il
volto gli si ricompose, a poco a poco; il tremito cessò.
Io rimasi accanto al letto, immobile.
Fuori, seguitava a piovere. Ad intervalli, uno scroscio
di pioggia più impetuoso scoteva i vetri; e Ciro spalancava gli occhi, poi li richiudeva.
- Dormi, dormi! Sono io qua - gli ripetevo ogni volta.
Dormi, figliuolo caro!
Ma io, io avevo paura; non potevo soffocare la mia
paura. Sentivo sopra di me, intorno a me, una minaccia
terribile. E ripetevo ogni volta:
- Dormi, dormi!
Un grido acutissimo, lacerante, scoppiò sul nostro
capo. E Ciro balzò a sedere sul letto, si attaccò a un mio
braccio, sbigottito, ansante.
79
- Papà, papà, hai inteso?
E tutt'e due, stretti l'uno contro l'altro, tenuti dallo stesso terrore, ascoltammo, aspettammo.
Un altro grido, più lungo, come d'una persona assassinata, ci giunse, a traverso il soffitto; e poi un altro grido,
più lungo, più straziante ancóra, che io riconobbi, che io
avevo già udito in una notte lontana...
- Càlmati, càlmati. Non aver paura. È una donna che
partorisce, al piano di sopra: sai?, la Bedetti... Càlmati,
Ciro. Non è nulla.
Ma gli urli continuavano, traversavano il muro, ci trafiggevano i timpani, divenivano sempre più brutali. Era
come l'agonia d'una bestia male sgozzata. Io ebbi la visione del sangue.
Allora, istintivamente, tutt'e due ci turammo gli orecchi con le mani, aspettando che l'agonia terminasse.
Gli urli cessarono; incominciò lo scroscio della pioggia. Ciro si ritirò sotto le coperte; chiuse di nuovo gli
occhi. Io gli ripetei:
- Dormi, dormi. Non mi muovo di qua.
Passò un tempo indefinito. Io ero in balìa del mio destino, come un vinto in balìa d'un vincitore inesorabile.
Ero ormai perduto, perduto, inesorabilmente.
- Giovanni, vieni. Wanzer se ne va.
La voce di Ginevra! Mi scossi; mi avvidi che anche
Ciro aveva sussultato ma senza muovere le palpebre.
Non dormiva dunque? - Esitai, prima d'obbedire. Ginevra aprì l'uscio della camera, e ripeté:
80
- Vieni Wanzer se ne va.
Allora m'alzai, uscii dalla camera piano piano, sperando che Ciro non se n'accorgesse.
Quando ricomparvi al conspetto di quell'uomo, gli lessi chiara negli occhi l'impressione che io gli feci. Dovetti sembrargli un morente, tenuto ancóra in piedi da una
forza non naturale. Ma non gli feci pietà.
Mi guardava, mi parlava alla stessa maniera d'un tempo. Egli era un padrone che aveva ritrovato il suo servo.
Io pensai: “In queste ore, che cosa avranno detto, che
cosa avranno fatto, che cosa avranno congiurato?” Notai nell'uno e nell'altra un mutamento. La voce di Ginevra, quando rivolgeva la parola a lui, aveva un accento
diverso da quel di prima. L'occhio di Ginevra, quando si
posava su lui, si copriva di quel velo.
- Piove troppo, - ella disse - bisognerebbe che tu andassi a cercare una vettura.
Capite? Era un ordine dato a me. Wanzer non si oppose. Gli sembrava naturalissimo che io andassi a cercargli
una vettura. Non m'aveva egli già richiamato al suo servizio? - E a pena a pena mi reggevo in piedi! Ed ambedue, certo, vedevano che a pena a pena mi reggevo.
Crudeltà inconcepibile. Ma che dovevo fare? Rifiutarmi? Cominciare proprio in quel momento una ribellione? Avrei potuto dire: - Mi sento male. - In vece tacqui;
presi il cappello, presi un ombrello, e uscii.
Per la scala i lumi erano già spenti. Ma io vedevo nel
buio una moltitudine di bagliori; e nel mio cervello si
81
succedevano, con la rapidità dei baleni, pensieri strani,
assurdi, senza nesso. Rimasi un minuto sul pianerottolo
credendo di sentir giungere la demenza nel buio. Ma
non accadde nulla. Udii distintamente ridere Ginevra;
udii rumori degli inquilini di sopra. Accesi un fiammifero; discesi.
Mentre ero sul punto di uscire nella strada, udii la voce
di Ciro che mi chiamava. Ebbi proprio una sensazione
reale, come dalla risata, come dai rumori. Mi voltai, rifeci le scale in un attimo, con una facilità inesplicabile.
- Così presto? - esclamò Ginevra, vedendomi ricomparire.
Io non potevo parlare, per il grande affanno. Balbettai
alla fine disperatamente:
- Non posso... Bisogna che vada di là... Mi sento male.
E corsi da mio figlio.
- Mi hai chiamato? - gli domandai sùbito, entrando.
Lo trovai che s'era alzato a sedere sul letto, come per
stare in ascolto. Mi rispose:
- No, non t'ho chiamato.
Ma io credo che non disse la verità.
- Forse, m'hai chiamato in sogno. Non dormivi, dianzi?
- No, non dormivo.
Mi guardava, inquieto, sospettoso.
- E tu che hai? - mi domandò. - Perché sei affannato?
Che hai fatto?
- Via, sii tranquillo, Ciro - pregai, evitando di rispondere, accarezzandolo. - Sto qui con te; non mi muovo
82
più. Dormi, ora; dormi!
Si lasciò ricadere sul guanciale, con un sospiro. Poi
chiuse gli occhi, per contentarmi, fingendo di addormentarsi. Ma li riaprì, dopo qualche minuto, me li spalancò in viso. E disse, con un accento indefinibile:
- Non se n'è andato ancóra.
Da quella notte, il presentimento tragico non mi lasciò
più. Era una specie di orrore vago, misteriosissimo, che
s'addensava nell'estremo fondo del mio essere, là dove il
lume della conscienza non poteva arrivare. Fra tanti
abissi che io aveva scoperti dentro di me, quello rimaneva inescrutabile ed appariva fra tanti il più spaventoso.
Continuamente lo sorvegliavo, quasi direi mi ci affacciavo, con un'ansietà tremenda, sperando che un lampo
improvviso me lo illuminasse, me lo rivelasse intero.
Qualche volta mi pareva di sentir sorgere a poco a poco
questo inconoscibile ed avvicinarsi alla zona della conscienza, quasi toccarla, rasentarla, poi d'un tratto ritirarsi
al fondo, ripiombare d'un colpo nel buio, lasciandomi
un turbamento straordinario, non mai sofferto. Mi comprendete? Imaginate, signore, per comprendermi, imaginate di stare all'orlo d'un pozzo del quale non possiate
calcolare la profondità. Il pozzo è illuminato, fino a un
certo punto, dalla luce naturale; ma voi sapete che nella
tenebra inferiore si nasconde una cosa ignota e terribile.
Voi non la vedete, ma la sentite muovere confusamente.
E questa cosa a poco a poco sale, giunge sino al confine
83
della penombra, dove voi non potete ancóra distinguerla. Ancóra un poco, ancóra un poco, e voi la vedrete.
Ma la cosa si arresta, si ritrae, si sottrae; vi lascia ansioso, deluso, atterrito...
No, no... Puerilità, puerilità... Voi non potete comprendere.
I fatti, eccoli. Dopo alcuni giorni, Wanzer aveva preso
possesso della mia casa, era alloggiato nella mia casa in
qualità di dozzinante! Ed io, per conseguenza, seguitavo
ad essere un servo e a tremare. C'è bisogno, ormai d'esporvi lo svolgimento di questi fatti? C'è bisogno di
spiegarveli? Vi paiono strani, forse? E debbo numerarvi
tutte le sofferenze di Ciro? - le sue collere mute e verdi
le sue parole amare a cui avrei preferito qualunque tossico; e i suoi gridi e i suoi singulti improvvisi nella notte, che mi facevano drizzare i capelli; e le immobilità
cadaveriche del suo corpo nel letto, spaventevoli; e le
sue lacrime, le sue lacrime, quelle lacrime che certe volte si mettevano a colare d'improvviso, a una a una, dagli
occhi che rimanevano aperti e puri, che non si infiammavano, che non si arrossavano... Ah, signore, bisogna
aver veduto piangere quel bambino per sapere come l'anima pianga.
Abbiamo meritato il cielo. Gesù, Gesù, non abbiamo
meritato il tuo cielo?
Grazie, signore; grazie. Posso seguitare. Lasciatemi seguitare sùbito, altrimenti non giungerò a dirvi la fine.
84
Ci avviciniamo, intendete?, ci avviciniamo; ci siamo
già. Oggi che giorno è? Il ventisei di luglio. Ebbene, fu
il nove di luglio, di questo mese! Pare un secolo fa; par
ieri.
Io stavo nella retrobottega d'una drogheria, curvo su lo
scrittoio a lavorar di conti, affannato di stanchezza e di
caldo, divorato dalle mosche, nauseato dell'odore delle
droghe. Potevan essere le tre del pomeriggio. Spesso interrompevo il lavoro, per pensare a Ciro che in quei
giorni si sentiva più male del solito. Contemplavo, dentro il mio cuore, la sua figura consunta dal patimento,
esile e pallida come un cero.
Notate, signore, una cosa. Da uno spiraglio (aperto nella parete a cui volgevo le spalle, dunque sopra il mio
capo) scendeva la striscia di sole.
Notate, signore, queste altre cose. Un garzone, un giovane corpulento, dormiva sdraiato su i sacchi, inerte; e
le mosche ronzavano sopra di lui innumerevoli come sopra una carogna. Il padrone, il droghiere, entrò e andò
verso un angolo dov'era una catinella. Gli usciva il sangue dal naso: e, come egli camminava curvo per non
macchiarsi la camicia, il sangue gocciolava a terra.
Seguirono alcuni minuti di un silenzio così profondo
che pareva una sospensione della vita. Non capitava un
cliente; non passava una vettura; il garzone non russava
più.
D'un tratto, udii la voce di Ciro.
- C'è papà?
85
Me lo vidi comparire d'innanzi - in quel luogo basso,
tra quei sacchi, tra quei barili, tra quei mucchi di sapone, lui così fine, quasi diafano, con l'apparenza d'uno
spirito! - me lo vidi comparire d'innanzi come in una allucinazione. La fronte gli grondava di sudore, le labbra
gli tremavano; ma mi parve animato da una energia quasi selvaggia.
- Come qui, tu? - gli chiesi. - A quest'ora? Che è successo?
- Vieni, papà; vieni.
- Ma che è successo?
- Vieni, vieni con me.
Aveva la voce rauca ma risoluta.
Io lasciai là tutto, dicendo:
- Tornerò fra poco.
E uscii con lui, sconvolto, vacillando su le gambe che
mi si piegavano.
Eravamo nella via del Tritone. Volgemmo in su, verso
la piazza Barberini che era un lago di fuoco bianco, deserta. Non so se era deserta, ma io non vidi che il fuoco.
Ciro mi afferrò una mano.
- Ebbene, non parli? Che è successo? - gli chiesi per la
terza volta, pur avendo paura di ciò che egli stava per
dire.
- Vieni, vieni con me. Wanzer l'ha battuta... l'ha battuta.
Il furore gli strozzava la voce nella gola.
Pareva ch'egli non potesse dire di più. Affrettava il
86
passo, mi trascinava.
- L'ho veduto io - riprese. - Dalla mia camera, ho sentito che gridavano; ho sentito le parole... Wanzer l'ha coperta di vituperii, l'ha chiamata con tutti i nomi... Ah,
con tutti i nomi... Intendi? E io l'ho veduto quando le si
è gettato addosso con le mani alzate, urlando... “Prendi!
Prendi! Prendi!” Su la faccia, sul petto, su le spalle, da
per tutto, ma forte, ma forte... “Prendi! Prendi!” E la
chiamava con tutti i nomi... Ah, tu li sai.
Irriconoscibile quella voce: rauca, stridula, sibilante,
rotta da soffocazioni d'odio così furiose che io pensai
con raccapriccio: “Ecco, ora mi cade; ora mi resta qui,
di schianto, sul selciato.”
Ma egli non cadde; seguitò ad affrettare il passo, a trascinarmi, sotto quel sole feroce.
- Credi tu che io mi sia nascosto? Credi tu che io sia
stato fermo, che io abbia avuto paura? No, no; non ho
avuto paura. Mi sono fatto innanzi, io; mi sono messo a
gridargli contro; l'ho afferrato per le gambe, gli ho dato
un morso a una mano... Non ho potuto far altro... M'ha
sbattuto per terra; poi s'è gettato ancóra addosso a mammà; l'ha presa per i capelli... Ah che vile, che vile!
S'interruppe, soffocato.
- Che vile! L'ha presa per i capelli, l'ha tirata verso la
finestra... La voleva gettare di sotto... Ma poi l'ha lasciata... “Fuggo via; se no, ti uccido.” Ha detto così. Ed è
fuggito; è fuggito via dalla casa... Ah, se avessi avuto un
coltello!
87
S'interruppe, di nuovo, soffocato. Eravamo nella strada
di San Basilio, deserta. Io lo supplicai temendo di cadere, di vederlo cadere:
- Férmati, férmati un poco. Ciro! Fermiamoci un poco
qui, all'ombra. Tu non ne puoi più.
- No, bisogna far presto, bisogna arrivare in tempo...
Se Wanzer ritornasse a casa, per ucciderla?... Aveva
paura, mammà, aveva paura di vederlo ritornare, d'essere uccisa. L'ho sentita io che diceva a Maria di prendere
la valigia, di metterci la roba dentro, per andarsene sùbito, fuori di Roma... a Tivoli, credo... da zia Amalia... Bisogna arrivare in tempo. La lascerai partire, tu?
Egli si soffermò, soltanto per guardarmi in bene in faccia e per ottenere la mia risposta. Io balbettai:
- No... no...
- E lui lo lascerai rientrare a casa? Non gli dirai nulla?
Non gli farai nulla?
Io non risposi. Ed egli non s'accorse che stavo per morire di vergogna e di dolore. Non se n'accorse; perché,
dopo un intervallo di silenzio, mi gridò all'improvviso,
con una voce diversa da quella di prima, tremante d'una
commozione profonda:
- Papà, papà, tu non hai paura... tu non hai paura di lui;
è vero?
Io balbettai:
- No... no...
E seguitammo a camminare verso la casa, nel gran
sole, su per i terreni devastati della villa Ludovisi, fra i
88
tronchi abbattuti, fra i mucchi di mattoni, fra le pozze di
calce, che mi abbarbagliavano e mi attiravano. - Meglio,
meglio morire bruciato vivo in una di queste pozze - io
pensavo - che affrontare l'avvenimento ignoto. Ma Ciro
mi aveva ripreso ancóra per la mano e mi trascinava con
sé, ciecamente, verso il destino.
Giungemmo; salimmo.
- Hai la chiave? - mi domandò Ciro.
L'avevo. Aprii la porta. Ciro entrò per il primo; chiamò:
- Mammà! Mammà!
Nessuno rispose.
- Maria!
Nessuno rispose. La casa era vuota, piena di luce e
d'un silenzio sospetto.
- Già partita! - disse Ciro. - Che farai?
Entrò in una stanza. Disse:
- È successo qui.
Una sedia era ancóra rovesciata. Io scorsi sul pavimento una forcina torta e un fiocco rosso. Ciro, che guardava dove io guardavo, si chinò, raccolse alcuni capelli,
molto lunghi, e me li mostrò.
- Vedi?
Gli tremavano le dita e le labbra; ma la sua energia era
caduta. Le forze gli mancavano. Lo vidi vacillare, me lo
vidi svenire tra le braccia. Lo chiamai.
- Ciro, Ciro, figlio mio!
Era inerte. Non so come feci a vincere la debolezza
89
che stava per prendere anche me. Un pensiero mi balenò: “Se Wanzer ora entrasse?” Non so come feci a sostenere la povera creatura, a portarla fino al suo letto.
Rinvenne. Io gli dissi:
- Bisogna che tu ti riposi. Vuoi che ti spogli? Hai la
febbre. Farò venire il medico. Ora ti spoglio io, piano
piano. Vuoi?
Io dicevo quelle parole, compivo quegli atti, come se
non dovesse accadere altro, come se le cose comuni della vita, le cure pel mio figliuolo mi dovessero occupare
nel resto di quel giorno. Ma sentivo, ma sapevo, ma ero
certo che non sarebbe stato così, che non poteva essere
così. Ma un pensiero unico, veramente, mi scavava il
cervello; ma l'ansia d'un'aspettazione unica, veramente,
mi torceva le viscere. L'orrore, accumulato già nell'estremo fondo, si propagava ora per tutta la mia sostanza,
faceva vivere i miei capelli dalle radici alle cime.
Io ripetei:
- Làsciati spogliare e mettere nel letto, da me.
Ciro disse:
- No; voglio rimanere vestito.
La sua voce nuova, le sue nuove parole, che pure erano
gravi, non interruppero dentro di me la ripetizione incessante della sua domanda semplice e terribile: “Che
farai? ”.
“Che farai? Che farai? ”
Qualunque azione era per me inconcepibile.
M'era impossibile di determinare un proposito, di ima90
ginare uno scioglimento, di meditare un'offesa, una difesa. Il tempo passava, e nulla accadeva. - Io avrei dovuto
andare a chiamare il medico, per Ciro. Ma Ciro avrebbe
consentito a lasciarmi uscire? Consentendolo, egli sarebbe rimasto solo. Io avrei potuto incontrare Wanzer
per le scale. E allora? O Wanzer avrebbe potuto rientrare nella mia assenza. E allora?
Secondo le imposizioni di Ciro, io non dovevo lasciarlo rientrare, gli dovevo dire e gli dovevo fare una qualche cosa. Ebbene, io avrei potuto chiudere la porta da
dentro, col chiavistello. Wanzer, non potendo aprire con
la chiave, avrebbe tirato il campanello, avrebbe bussato,
avrebbe strepitato, furiosamente. E allora?
Noi aspettammo.
Ciro stava supino sul suo letto: io gli stavo seduto accanto e gli tenevo una mano, premendogli col mio pollice il polso. I battiti crescevano con una rapidità vertiginosa.
Non parlavamo; credevamo ascoltare tutti i rumori e
non ascoltavamo che il rumore del nostro sangue. Nel
vano della finestra si sprofondava l'azzurro; le rondini
volavano rasente, come per venir dentro; le cortine si
gonfiavano come per un respiro; su l'ammattonato il
sole disegnava esattamente il rettangolo della finestra, e
l'ombre delle rondini ci giocavano. Tutte queste cose per
me non avevano più realtà, non ne conservavano che
una parvenza; non erano più la vita, ma simulavano la
vita. Perfino la mia angoscia era imaginaria. - Quanto
91
tempo passò?
Ciro mi disse:
- Ho tanta sete. Dammi un poco d'acqua.
Io mi alzai per dargli da bere. Ma la bottiglia sul tavolo
era vuota. Io la presi; e dissi:
- Vado in cucina a empirla.
Uscii dalla stanza, andai in cucina, misi la bottiglia sotto la cannella dell'acqua marcia.
La cucina era attigua alla saletta d'ingresso. Mi giunse
all'orecchio, distinto, il rumore d'una chiave girata in
una serratura. Rimasi impietrito, nell'impossibilità assoluta di muovermi. Ma udii aprire la porta, riconobbi il
passo di Wanzer.
Costui chiamò:
- Ginevra!
Silenzio. Fece altri passi. Di nuovo chiamò:
- Ginevra!
Silenzio. Altri passi. Evidentemente, egli ora la cercava per le stanze. Impossibilità assoluta di muovermi.
D'improvviso, udii il grido di mio figlio, un grido selvaggio, che disciolse immediatamente la mia rigidità.
Gli occhi mi corsero a un lungo coltello che luccicava
su la madia; e, nel tempo medesimo, la destra mi corse
ad afferrarlo, e una forza prodigiosa m'investì il braccio;
e mi sentii trasportato su la soglia della stanza di mio figlio, come da un turbine; e vidi mio figlio avviticchiato
con una furia felina al gran corpo di Wanzer, e vidi su
mio figlio le mani di costui...
92
Due, tre, quattro volte gli confissi il coltello nella
schiena, sino al manico.
Ah, signore, per carità, per carità, non mi lasciate, non
mi lasciate solo! Prima di sera, morirò; vi prometto che
morirò. Allora ve n'andrete, mi chiuderete gli occhi e ve
n'andrete. No, neanche questo vi chiedo; io, io stesso,
prima di spirare, li chiuderò.
Vedete la mia mano. Ha toccato quelle palpebre; e s'è
ingiallita... Ma io le volevo abbassare, perché Ciro ogni
tanto si drizzava sul letto e gridava:
- Papà, papà, mi guarda.
Ma come poteva fare a guardarlo, se era coperto? I
morti guardano a traverso i lenzuoli, forse?
E la palpebra sinistra resisteva, fredda fredda...
Quanto sangue! Può un uomo contenere un mare di
sangue? Le vene si vedono a pena, sono tanto sottili che
a pena a pena si vedono. E pure... Non sapevo dove
mettere il piede; le scarpe mi s'inzuppavano come due
spugne, - è strano, eh? - come due spugne.
Uno, tanto sangue; e l'altro, neanche una goccia: - un
giglio...
Oh, mio Dio, un giglio! Ci sono dunque ancóra delle
cose bianche, al mondo?
Quanti gigli!
Ma vedete, vedete, signore, che cosa mi prende? Che è
93
questo bene che mi prende?
Prima di sera, oh, prima di sera.
Entrò una rondine...
Lasciate entrare... quella rondine...
Roma, gennaio 1891.
FINE
